<document xml:lang="swe" id="no_id"><header><title/><genre code="admin"/><author><unknown/></author><wordcount>242</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><origFileName>http://www.lansstyrelsen.se/dalarna/Sv/djur-och-natur/skyddad-natur/Pages/default.aspx</origFileName><parallel_text xml:lang="eng" location="djur-och-natur-skyddad-natur.html"/><parallel_text xml:lang="sma" location="djur-och-natur-skyddad-natur.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Skyddad natur - Länsstyrelsen i Dalarna</p>
<list/><p type="title">Skyddad natur</p>
<list/><p><em type="italic">Det finns flera sätt att skydda naturen, och enligt miljöbalken kan Länsstyrelsen bland annat bilda naturreservat och fågelskyddsområden. Vi ansvarar också för att vårda och förvalta naturreservat, nationalparker och vandringsleder i fjällen. </em></p>
<p type="title">Nationalparker har starkast skydd</p>
<p>En nationalpark är ett större sammanhängande område av en viss landskapstyp som skyddas i sitt naturliga tillstånd. Nationalparken är den starkaste skyddsformen.</p>
<p type="title">Natur- och kulturreservat har många syften</p>
<p>Naturreservat är den vanligaste formen för att skydda naturområden, och de kan bildas för att bevara biologisk mångfald, för att vårda och bevara värdefulla naturmiljöer eller för att tillgodose behovet av områden för friluftslivet. Kulturreservat är en liknande skyddsform, och ett sådant kan bildas för att skydda den kulturpräglade miljön.</p>
<p type="title">Natura 2000 finns i hela EU</p>
<p>Natura 2000 är ett nätverk av värdefulla naturområden inom EU. Syftet är att värna om de arter och livsmiljöer som är av gemensamt intresse för EU-länderna.</p>
<p type="title">Naturen har fler skyddsformer</p>
<p>Andra aktuella skyddsformer är till exempel djur- och växtskyddsområde, strandskyddsområde, vattenskyddsområde, naturminne och biotopskyddsområde.</p>
<p type="title">Skyddade områden förvaltas på olika sätt</p>
<p>Länsstyrelsen förvaltar de flesta av länets naturvårdsobjekt, men förvaltningen kan även skötas av kommuner, stiftelser och Skogsstyrelsen.</p>
<p type="title">Sommar- och vinterleder är viktiga i fjällen</p>
<p>Länsstyrelsen förvaltar också stora delar av statens mark i fjällen, och vi ansvarar för de statliga lederna med broar, vindskydd samt markering av sommar- och vinterleder. Lederna är viktiga för fjällsäkerheten och för att besökarna inte ska skada känsliga områden.</p>
</body></document>
