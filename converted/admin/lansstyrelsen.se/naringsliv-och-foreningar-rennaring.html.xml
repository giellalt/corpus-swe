<document xml:lang="swe" id="no_id"><header><title/><genre code="admin"/><author><unknown/></author><wordcount>285</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><origFileName>http://www.lansstyrelsen.se/dalarna/Sv/naringsliv-och-foreningar/rennaring/Pages/default.aspx</origFileName><parallel_text xml:lang="eng" location="naringsliv-och-foreningar-rennaring.html"/><parallel_text xml:lang="sma" location="naringsliv-och-foreningar-rennaring.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Rennäring - Länsstyrelsen i Dalarna</p>
<list/><p type="title">Rennäring</p>
<p><em type="italic">Länsstyrelsen förvaltar och ansvarar för skötseln av landets fjällområden. Vi har ett nära samarbete med samebyarna, exempelvis vid rovdjursinventeringar, samhällsplanering och registerhållning. </em></p>
<p>I Sverige finns i dag 51 samebyar uppdelade på tre typer: skogssamebyar, fjällsamebyar och koncessionssamebyar. De renskötande samerna har renskötselrätt inom cirka 40 procent av landets yta. Länsstyrelsen ska främja rennäringens utveckling, bland annat genom att stödja utvecklingsprojekt och bevaka rennäringens intressen i samhällsplaneringen.</p>
<p>Våra viktigaste uppgifter inom rennäringen är att</p>
<list><p type="listitem">fastställa det högsta renantal som varje sameby får ha och se till att det följs</p>
<p type="listitem">se till att samebyarna tar hänsyn till naturvårdens och kulturmiljövårdens intressen</p>
<p type="listitem">bevaka rennäringens riksintressen i samhälls- och miljöplaneringen</p>
<p type="listitem">sammanställa och uppdatera rennäringens redovisningar av markanvändning.</p>
</list><p>Den 1 januari 2007 tog Sametinget över vissa uppgifter som Länsstyrelsen tidigare hanterade, till exempel renmärken och samebygränser. Mer information finns på www.sametinget.se .</p>
<p type="title">Fjällförvaltning</p>
<p>Huvuddelen av landets vidsträckta fjällområden finns i Norrbotten, Västerbotten, Jämtland och Dalarna – en yta på nära sju miljoner hektar. Länsstyrelsen förvaltar statens mark ovanför odlingsgränsen och ansvarar för de statliga lederna med broar, vindskydd samt markeringar av vinter- och sommarleder. Lederna är viktiga för fjällsäkerheten och för att besökarna inte ska skada känsliga områden. Vi ger även tillstånd till småviltsjakt och fiske genom exempelvis försäljning av jakt- och fiskekort. Vi har också naturvårdsvakter som sköter tillsynen av fjällreservaten samt inventerar och bevakar de stora rovdjuren.</p>
<p>I Länsstyrelsens arbete med fjällförvaltning ingår att</p>
<list><p type="listitem">upplåta jakt- och fiskerätter</p>
<p type="listitem">sköta fiskevård och viltvård</p>
<p type="listitem">förvalta naturreservat</p>
<p type="listitem">informera om rättigheter och skyldigheter;</p>
<p type="listitem">ha tillsyn över stugor och broar;</p>
<p type="listitem">sköta underhåll av anläggningar</p>
</list><p>Vår förvaltning och tillsyn styrs av bestämmelser i miljöbalken (SFS 1998:808), rennäringslagen (SFS 1971:437) och rennäringsförordningen (SFS 1993:384), men också av andra lagar.</p>
</body></document>
