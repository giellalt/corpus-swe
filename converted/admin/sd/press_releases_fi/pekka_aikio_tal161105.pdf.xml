<document xml:lang="swe" id="no_id"><header><title>Pekka Aikio ordförande</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2005</year><wordcount>1060</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=262&amp;Itemid=10</origFileName><parallel_text xml:lang="fin" location="pekka_aikio_puhe16112005.pdf"/><parallel_text xml:lang="sme" location="pekka_aikio_sahka_161105.pdf"/><metadata><uncomplete/></metadata><version>XSLtemplate $Revision: 139793 $; file-specific xsl  Revision; common.xsl  $Revision$; </version></header>
<body>
<p>Pekka Aikio ordförande Ärade ministrar och sametingens ordföranden Experter Tjänstemän Damer och Herrar Det är en stor glädje och ära att vara här idag, en mycket betydelsefull dag med tanke på samernas rättigheter i Norden. Expertgruppen, som för tre år sedan utnämndes för att utarbeta ett förslag på en nordisk samekonvention, har idag överlämnat resultatet till de nordiska sameministrarna och Sametingens ordföranden. Nordiska samekonventionen är en god början i genomförandet av samernas rättigheter. Samtidigt förväntas det att den nordiska samekonventionen ska representera ett historisk framsteg i erkännandet av ursprungsfolkens rättigheter, och att konventionen ska upprätthålla, säkra och stärka redan existerande internationella rättsnormer för ursprungsfolk. Konventionen har beretts av en expertgrupp, som utarbetat ett konventionsförslag helt och hållet på juridiska grunder. Varje punkt i förslaget är väl övervägt. Jag kunde med kännedom om de lagkunniga till och med säga att varje ord i den förslagna texten är övervägd. Texten grundar sig på den senaste utvecklingen inom internationell och nationell lagstiftning, och är en följd av många kompromisser. Som jag redan nämnde är konventionen ett resultat av kompromisser. Det här måste tas i beaktande under hela processen. Ur samernas synvinkel känns det som om just vi är den part som varit tvungen att göra mer kompromisser än de övriga. Trots detta är det med tillit vi inleder behandlingen av konventionsförslaget. <span type="quote">”Vi samer är ett folk, och statsgränserna får inte förhindra vårt folks sammanhållning”</span>. Det här förkunnade man 1986 på Samekonferensen i Åre i Sverige. Det har länge varit klart att statsgränserna förhindrar samernas samarbete. Samarbetet försvåras framförallt på grund av att alla stater behandlar samiska frågor olika, staterna har olika lagstiftning och olika rättssystem. På samma konferens i Åre, det vill säga för nästan 20 år sedan, inleddes arbetet med att få till stånd en nordisk samekonvention. Konventionsarbetet är en viktig process i erkännandet, tryggandet och samordningen av de samiska rättigheterna, och för utvecklingen av det samiska samfundet över statsgränserna. Ryssland är tillsvidare inte med i det nordiska samarbetet. Det är klart att samarbetet i samefrågor mellan de nordiska länderna är lättare eftersom Norden även i övrigt samarbetar mycket. I framtiden kommer situationen förhoppningsvis att förändras så att även Ryssland kan delta, jämställt med de nordiska länderna, i främjandet av samernas position som ursprungsfolk vars mark är uppdelad på fyra staters områden. Finland, Norge och Sverige ombeds att efter att den nordiska samekonventionen blivit godkänd även försöka inkludera Ryssland i ett konventionsbaserat samarbete om samiska förhållanden och rättigheter. Även om Finlands grundlag erkänner samerna som ursprungsfolk har detta inte alltid tagits på allvar till exempel i myndigheternas verksamhet. Processen med den nordiska samekonventionen är i den bemärkelsen ett glädjande undantag. Tillsättandet av expertgruppen, dess sammansättning och arbetssättet har konsekvent motsvarat idén om att det handlar om att hitta ett samförstånd mellan de tre nordiska regeringarna och de här ländernas samiska ursprungsfolk. Även den förslagna konventionstexten motsvarar idén om ett samhällsavtal mellan tre stater och det samiska folket, i och med att konventionen träder i kraft endast om, utöver de nationella parlamenten, även sametingen godkänner den. Den förslagna konventionstexten är ett ambitiöst och delvis till och med förvånansvärt stort steg framåt. Idén om samerna som det enda nordiska ursprungsfolket, inte ursprungsbefolkning, har tagits på allvar. Det här har lett till framstegsvänliga men samtidigt juridiskt hållbara formuleringar om bland annat det samiska folkets självbestämmanderätt. Å andra sidan innehåller förslaget kompromisser som samerna kommer att ha svårt att godta. Bestämmelserna om markrättigheterna, en fråga som alltför länge varit oklar, innehåller inte en lösning. Bestämmelserna upprepar till stor del de principer som även annars är i kraft – det är <span type="quote" xml:lang="est">”endast”</span> genomförandet av dem som låtit vänta på sig. På den här punkten skulle jag vilja gratulera Norge för Finnmarkslagen, som är ett bra exempel på att markrättighetsfrågorna kan avancera i rätt riktning. Samekonventionen kommer säkerligen att främja en motsvarande utveckling nu även i Finland och Sverige. På många ställen hade vi önskat se kraftigare uttryck i texten. Till exempel förslaget om bestämmelsen om renskötseln som en uttryckligen samisk näringsgren och som basen för den samiska kulturformen är en anspråkslös kompromiss i förhållande till att renskötseln i Sverige och Norge redan traditionellt är samernas ensamrätt och att protokoll nr 3 i Finlands EU-anslutningsavtal skulle ge även Finland denna möjlighet. Å andra sidan kan man endast tolka artikeln så att renskötseln med tiden kommer att bli samernas ensamrätt även i Finland, med övergångsbestämmelser som tryggar samma rättighet även för andra renskötare. Likväl väger konventionsförslagets positiva sidor tyngre än dess brister och kompromisser. Därför förhåller vi oss tillitsfullt till ett snabbt godkännande av konventionen, som sådan eller med gemensamt överenskomna förändringar, utarbetade av de ministrar som är ansvariga för samefrågor och sametingens presidenter. Därefter är det dags att skicka förslaget på en remissrunda till samiska och icke-samiska instanser, för att skapa förutsättningar både för undertecknandet av konventionen och för de åtgärder konventionen förutsätter i de olika länderna. Den första konferensen för sameparlamentariker från tre länder arrangerades i Jokkmokk, i Sveriges Sápmi, 24. februari 2005. Konferensen godkände kungörelsen i Jokkmokk, där det sägs att: ”Det förväntas att sametingen ges möjlighet att delta som likvärdig part i de mellanstatliga förhandlingarna om den slutliga konventionstexten. Det är från samisk sida ett absolut krav att man inte besluter om eller ratificerar den slutgiltiga konventionstexten utan sametingens godkännande.”</p>
<p>Samekonventionen bereddes mycket väl av expertgruppen, som Finlands, Norges och Sveriges regeringar tillsatte tillsammans med dessa länders sameting. Med den princip man nu uppnått, om jämställdhet mellan parterna, finns det ingen återvändo till att regeringarna och deras tjänstemän sinsemellan skulle besluta över konventionens fortsatta beredning eller innehåll. Processen ska även i framtiden vara samernas och regeringarnas gemensamma och gemensamt beslutna. Samerna i de nordiska länderna förväntar sig att Finlands, Norges och Sveriges regeringar tillsammans med sametingen befrämjar konventionens fortsatta beredning utan obefogad fördröjning, med målet att harmonisera den lagstiftning som berör det samiska folket över statsgränserna. När konventionen trätt i kraft kommer statsgränserna att i allt mindre grad förhindra de samiska kontakterna och idkandet av näringsgrenar från ett land till ett annat. Samernas traditionella användning av marken kommer å sin sida att förstärkas av det faktum att de nordliga delarna i Finland, Norge och Sverige i huvudsak är grundade på samiska folkets områden. Jag vill än en gång tacka alla som deltagit i det här arbetet; regeringarna i Finland, Norge och Sverige och Sametinget, men framförallt expertgruppen som arbetat under ledning av professor Carsten Smith.</p>
</body></document>
