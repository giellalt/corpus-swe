<document xml:lang="swe" id="no_id"><header><title/><genre code="admin"/><author><unknown/></author><wordcount>359</wordcount><conversion_status type="standard"/><availability><free/></availability><submitter name="Børre Gaup" email="borre.gaup@uit.no"/><origFileName>http://www.samediggi.se/1110</origFileName><parallel_text xml:lang="sme" location="65115.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Om Nordisk samekonvention - Sametinget</p>
<p type="title">Om Nordisk samekonvention</p>
<p>Nordisk samekonvention är ett gemensamt nordiskt förslag för att säkerhetsställa det samiska folkets rätt att själv bestämma om sin ekonomiska, sociala och kulturella utveckling och att själv förfoga över sina naturtillgångar. Konventionen ska upprätthålla och styrka existerande folkrättsliga normer för urfolks rättigheter och harmonisera lagstiftningen i de tre länderna.</p>
<p>Förslaget till en ny samekonvention har utarbetats av en nordisk expertkommitté på uppdrag av regeringarna och Sametingen i Sverige, Norge och Finland. Konventionsutkastet utgör nu en ram för förhandlingarna i de tre nordiska länderna. Varje land har en förhandlingsdelegation med representanter från regeringarna och Sametingen. Grundläggande principer  En majoritet i Sametinget beslutade år 2006 att ställa sig bakom förslaget till Nordisk samekonvention. Majoriteten menade att förslaget till konventionen omfattar alla samer och täcker de flesta aspekter av samiska förhållanden i Sápmi. Sametinget hoppas att samtliga nordiska länder ratificerar konventionen.</p>
<p>Inga nya rättigheter  De grundläggande principerna för samernas rätt till självbestämmande skall ses som en minimistandard. Även de artiklar som behandlar land- och resursrättigheter måste ses som ministandarder både folkrättsligt och privaträttsligt. - Konventionen skapar inte nya rättigheter utan skall garantera de rättigheter samerna redan har, säger Lars-Anders Baer, som är ledamot i Sveriges förhandlingsdelegation. Han anser inte att expertgruppens förslag till en samekonvention i sak innebär något nytt: - Förslaget bygger på de konventioner Sverige, Finland och Norge redan åtagit sig att följa och är bundna av.</p>
<p><em type="italic">Utmaningar </em>Förhandlingsdelegationerna beslöt 2011 att förhandlingarna ska föregås av s.k. läsningar. Innehållet i konventionen jämförs med nationell lagstiftning och analyseras. Konventionsförslaget innehåller bestämmelser som regeringarna ser som författningsrättsliga utmaningar. Det gäller till exempel samisk rätt till land och vatten, och samernas rätt till självbestämmande. Men även bestämmelser om samernas traditionella kunskap och kulturyttringar skapar svårigheter eftersom EU har en omfattande lagstiftning kring dessa frågor. Förhandlingarna väntas vara slutförda år 2016. </p>
<p><em type="italic">Parlamentarikerkonferensens uttalande </em>Sametinget i Norden diskuterade arbetet med den nordiska samekonventionen vid parlamentarikerkonferensen i Umeå i februari 2014. Bland annat ser man med oro på att förhandlingarna går så långsamt och att alla artiklar verkar bli föremål för krångliga diskussioner. Sametingen kräver också mer resurser för att kunna medverka i och samordna sitt eget arbete. </p>
</body></document>