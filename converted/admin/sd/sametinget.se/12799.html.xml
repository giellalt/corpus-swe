<document xml:lang="swe" id="no_id"><header><title/><genre code="admin"/><author><unknown/></author><wordcount>337</wordcount><conversion_status type="standard"/><availability><free/></availability><submitter name="Børre Gaup" email="borre.gaup@uit.no"/><origFileName>http://www.samediggi.se/12799</origFileName><parallel_text xml:lang="sme" location="24833.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Startstöd för unga renskötare - Sametinget</p>
<p type="title">Startstöd för unga renskötselföretagare</p>
<p>Syftet med startstödet inom landsbygdsprogrammet är att uppmuntra unga renskötare att starta företag för att säkra rennäringens framtid och utvecklingsmöjligheter.</p>
<p><em type="italic">OBS! Medlen är för närvarande slut och några nya ansökningar tas inte emot under pågående programperiod. </em></p>
<p>- - -</p>
<p><em type="italic">Vem kan söka? </em>Stödet kan sökas av dig som är yngre än 40 år och för första gången vill etablera dig som ägare till ett renskötselföretag. Du ska vara aktiv renskötselföretagare och renskötande medlem i sameby (enligt 13§ i rennäringslagen). Det är en förutsättning att du huvudsakligen ska syssla med renskötsel. </p>
<p><em type="italic">Yttrande </em>Sametinget begär in ett yttrande från berörd sameby. </p>
<p><em type="italic">Villkor </em>Det finns villkor i genomförandestrategin som är fastlagda av plenum och som tjänstemännen tittar på när ansökningar behandlas: </p>
<list><p type="listitem">I första hand affärsplanens kvalitet och innehåll</p>
<p type="listitem">Vid likvärdiga ansökningar kan yngre sökande prioriteras framför äldre</p>
</list><p><em type="italic">Mansdominans </em>Ansökningar från kvinnor välkomnas eftersom det är färre kvinnor som arbetar inom rennäringen. </p>
<p><em type="italic">Affärsplan </em>Lägg ner tid på din affärsplan. I affärsplanen ska du särskilt beskriva hur du vill utveckla renskötseln i allmänhet och det egna företaget i synnerhet. Det kan vara exempel på hur du vill utveckla din egen kunskap och kompetens eller ny teknik och nya metoder. Beskriv din aktuella ekonomiska situation och vilken ekonomisk bärkraft du tror att du har efter tre år. Vi vill också veta hur du bedömer din nedlagda tid i företaget om tre år och vilken typ av investeringar du eventuellt kommer att göra. </p>
<p><em type="italic">Ersättningsnivå </em>Startstödet uppgår till 250 000 kr. </p>
<p><em type="italic">Krav på utbildning </em>Du som beviljas startstöd måste ha en viss utbildningsnivå för att få hela stödet på 250 000 kronor utbetalt. Kravet är minst 160 lektionstimmar i ekonomi på lägst gymnasienivå. Du som inte uppfyller utbildningskravet har tre år på dig att vidareutbilda dig. Du får 125 000 kronor i en första utbetalning och resterande 125 000 kronor i en andra utbetalning när utbildningskravet är uppfyllt. </p>
<p><em type="italic">Frågor? </em>Om du har frågor om din ansökan, kontakta handläggaren för startstöd Roger Fjällborg, tel 0980-780 54. </p>
</body></document>