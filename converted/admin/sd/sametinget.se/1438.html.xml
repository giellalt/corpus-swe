<document xml:lang="swe" id="no_id"><header><title/><genre code="admin"/><author><unknown/></author><wordcount>474</wordcount><conversion_status type="standard"/><availability><free/></availability><submitter name="Børre Gaup" email="borre.gaup@uit.no"/><origFileName>http://www.samediggi.se/1438</origFileName><parallel_text xml:lang="sma" location="2276.html"/><parallel_text xml:lang="sme" location="5966.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Sápmi och EU - Sametinget</p>
<p>EU-flaggan. Foto: Europeiska unionen.</p>
<p type="title">Sápmi och EU</p>
<p>EU:s regionalpolitik syftar till att öka den ekonomiska och sociala&#13; samhörigheten mellan medlemsländerna och minska regionala obalanser och&#13; skillnader i ekonomisk utveckling.</p>
<p>Under den nya programperioden 2007-2013 finansieras de regionala strukturfondsprogrammen med cirka 8,4 miljarder kronor i EU-medel. Därtill&#13; tillkommer nationell medfinansiering med minst lika mycket medel.</p>
<p><span type="quote">"Det samiska protokollet"</span></p>
<p>Samerna har som ursprungsfolk en särställning i förhållande till övriga minoritetsgrupper i Europa. I det svenska och finska anslutningsfördraget till EU finns en anslutningsakt kallad <span type="quote">”det samiska protokollet”</span>. I fördraget finns förklaringar om protokoll som är fogade till konstitutionen, bl.a. addendum 2 till dokument CIG 86/04. Där finns följande förklaring om det samiska folket:</p>
<p>b. Förklaring om det samiska folket</p>
<p>Med beaktande av artiklarna 59 och 60 i protokollet om anslutningsfördragen och anslutningsakterna för Konungariket Danmark, … Republiken Finland och Konungariket Sverige erkänner konferensen de förpliktelser och åtaganden som Sverige och Finland har gentemot det samiska folket enligt nationell och internationell rätt. Konferensen konstaterar att Sverige och Finland är fast beslutna att bevara och utveckla det samiska folkets försörjningsmöjligheter, språk, kultur och levnadssätt och beakta att den samiska kulturen och samernas försörjning är beroende av primära förvärvskällor som renskötsel i traditionella områden för samisk bosättning.</p>
<p>Särskilda EU-program</p>
<p>Sametinget har ända sedan Sverige blev medlem i EU aktivt arbetat med särskilda program för sameområdet för att skapa ekonomiska förutsättningar för ökad tillväxt och sysselsättning inom kultur- och näringslivssektorn. De samiska EU-programmen, Mål 1 och Interreg III A, som Sametinget ansvarade för under perioden 2000-2006 fördelade totalt  141 565 644 kronor i EU-medel till utvecklingsprojekt. Bidrag från EU:s strukturfonder krävde nationell offentlig medfinansiering på mellan 35-50 procent av projektens totalkostnader.</p>
<p>Programperiod 2007-2013</p>
<p>För perioden 2007-2013 har Mål 1-programmet till viss del ersatts av Mål 2 och</p>
<p>Landsbygdsprogrammet</p>
<p>(som dock inte är ett strukturfondsprogram). Samerna har inte längre egna beslutsgrupper. Sametinget utser istället representanter till övervakningskommittérna. Interreg-programmet lever vidare med förändringen att det samiska området har utökats och inte längre är uppdelat på flera&#13; program. Det blir ett sammanhållet delprogram som kallas Sápmi&#13; under Interreg IV A Nord.</p>
<p>Ökad samverkan</p>
<p>Regionala myndigheter, kommuner och lokala samiska aktörer har närmat sig varandra under arbetet med konkreta utvecklingsprojekt inom ramen för EU-programmen. Samiska institutioner, organisationer, samebyar, föreningar, stiftelser och andra aktörer har tvingats söka bortom de traditionella bidragskanalerna för att kunna finansiera sina projekt. Det har lett till ökad samverkan med kommuner, regionala och statliga myndigheter.</p>
<p>Målsättning</p>
<p>Huvudmålsättningen för de samiska EU-programmen är att stärka och utveckla samisk kultur och samiskt samhällsliv. Utmaningen består av att stärka och bevara traditionell näringsanpassning och samtidigt skapa förutsättningar att utveckla nya livskraftiga verksamheter. Det långsiktiga målet är ett differentierat och utvecklat samiskt näringsliv som bygger på sambandet mellan naturmiljö, kultur och tradition. Det är viktigt att stödjag och utveckla traditionellt samiskt kunnande, högre utbildning och forskning anpassad till samiska förhållanden.</p>
</body></document>
