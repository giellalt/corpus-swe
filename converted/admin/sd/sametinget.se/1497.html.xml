<document xml:lang="swe" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <wordcount>532</wordcount>
    <conversion_status type="standard"/>
    <availability>
      <free/>
    </availability>
    <submitter name="Børre Gaup" email="borre.gaup@uit.no"/>
    <origFileName>http://www.samediggi.se/1497</origFileName>
    <parallel_text xml:lang="sme" location="66855.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Samefolkets dag 6/2 - Sametinget</p>
    <p>De samiska flaggorna vajar. Foto: Sametinget.</p>
    <p type="title">Samefolkets dag</p>
    <p>Samernas nationaldag eller Samefolkets dag är gemensam för alla samer oavsett om de bor i Sverige, Norge, Finland eller Ryssland. Det är en dag som uppmärksammas med aktiviteter och kulturarrangemang på olika håll.</p>
    <p>Samerådets 15:e samekonferens beslutade 1992 i Helsingfors att samernas gemensamma nationaldag skall vara den 6 februari. Nationaldagen firades för första gången 1993 samtidigt som FN:s internationella urbefolkningsår officiellt öppnades. Den 6 februari 2007 vajade för första gången den samiska flaggan utanför Stockholms stadshus på nationaldagen. 2014 vajar flaggan för första gången utanför Uppsala universitet.</p>
    <p><em type="italic">Varför den 6 februari?  </em>Det första samiska landsmötet hölls i Trondheim den 6 februari 1917. Mötet samlade över hundra samer från Sverige och Norge, därav en stor del kvinnor. Det var första gången i den samiska historien som nord- och sydsamer från Norge och Sverige samlades till ett gränslöst möte för diskutera gemensamma problem. Därför har den 6 februari valts som en viktig symboldag för alla samer, oavsett vilket land man bor i. </p>
    <p>
      <span type="quote">Den samiska flaggan är för alla samer.</span>
    </p>
    <p>Sameflagga  Den samiska flaggan är för alla samer. Den godkändes den 15 augusti 1986 av den Nordiska Samekonferensen (Samerådet) i Åre och är formgiven av Astrid Båhl från Skibotn i Troms i Norge. Cirkeln är en sol- och månesymbol. Solringen är röd och månringen är blå. Färgerna kommer från den samiska dräkten. Nationalsång  1986 beslutades även att <em type="italic">Sámi soga lávlla </em>eller Samefolkets sång, officiellt skulle utses till Samernas nationalsång. Texten är skriven 1906 av sjösamen Isak Saba (1875-1921) som arbetade som lärare och kyrkomusiker och var född i nordnorska Nesseby. Isak Saba var den första same som valdes in i norska Stortinget. Melodin är komponerad av Arne Sörlie. En kvinnlig nationalhjälte  En av initiativtagarna till landsmötet den 6 februari 1917 var Elsa Laula Renberg (1877-1931). Hon var född i Tärnaby och dotter till en renskötare. Hon hade själv erfarenheter av landtvister när hennes familj förlorade sitt skatteland i samband med att fadern dog. Hon var bekymrad över segregationspolitiken som den svenska staten bedrev. I rasbiologins anda behandlades samerna som en människotyp med vissa egenskaper. <em type="italic">Lapparne...bör förhjälpas att förblifva vid nomadlifvet </em>, skriver exempelvis riksdagsmannen och biskopen Olof Bergqvist. Eller med andra ord: <em type="italic">»Lapp ska vara lapp« </em>. Samerna ansågs tillhöra ett lägre kulturstadium. Men attityden hos svenska riksdagsmän var att de svenska samerna skulle beskyddas och inte fördärvas av civilisationen, som det så vackert hette. Elsa Laula ansåg att samerna för att se förändring måste stå tillsammans. Till exempel ville man inte att de samiska barnen skulle få en sämre skolutbildning än andra barn på den tiden. Samiska flaggdagar  </p>
    <list>
      <p type="listitem">6 februari - Samefolkets dag</p>
      <p type="listitem">2 mars - Det ombildade Sametinget i Finland invigdes den 2 mars 1996</p>
      <p type="listitem">25 mars - Marie bebådelsedag, en traditionell samisk högtidsdag</p>
      <p type="listitem">Midsommardagen</p>
      <p type="listitem">9 augusti - FN:s internationella urfolksdag</p>
      <p type="listitem">15 augusti - Samiska flaggan godkändes den 15 augusti 1986</p>
      <p type="listitem">18 augusti - Samerådet grundades den 18 augusti 1956</p>
      <p type="listitem">26 augusti - Sametinget i Sverige invigdes den 26 augusti 1993</p>
      <p type="listitem">9 oktober - Sametinget i Norge invigdes den 9 oktober 1989</p>
      <p type="listitem">9 november -Delegationen för sameärenden i Finland invigdes den 9 november 1973</p>
      <p type="listitem">15 november - Isak Sabas födelsedag</p>
    </list>
  </body>
</document>
