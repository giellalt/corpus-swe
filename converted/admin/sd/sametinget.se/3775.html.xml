<document xml:lang="swe" id="no_id"><header><title/><genre code="admin"/><author><unknown/></author><wordcount>427</wordcount><conversion_status type="standard"/><availability><free/></availability><submitter name="Børre Gaup" email="borre.gaup@uit.no"/><origFileName>http://www.samediggi.se/3775</origFileName><parallel_text xml:lang="sme" location="3777.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Parlamentet i Australien ber aboriginerna om ursäkt - Sametinget</p>
<p>Hopp om försoningsprocess mellan vita och aboriginer i Australien. Foto: Marie Enoksson.</p>
<p type="title">Parlamentet i Australien ber aboriginerna om ursäkt</p>
<p>Australiens premiärminister Kevin Rudd skriver historia när han idag&#13; onsdag håller ett tal i parlamentet där han officiellt ber aboriginerna&#13; om ursäkt för lagar och politiska beslut som parlament och regeringar&#13; antagit och som orsakat ursprungsfolket djup smärta och stora&#13; förluster.</p>
<p>Tre gånger <span type="quote">"förlåt"</span></p>
<p>Rudd kommer tre gånger att säga ordet <span type="quote">”sorry”</span> (förlåt) i sitt tal. Han har varit mycket noga med att konsultera formuleringarna i talet med representanter för aboriginerna.</p>
<p>"For the pain, suffering and hurt of these Stolen Generations, their descendants and for their families left behind, we say sorry, To the mothers and fathers, the brothers and sisters, for the breaking up of families and communities, we say sorry. And for the indignity and degradation thus inflicted on a proud people and a proud culture, we say sorry." *</p>
<p>Ett första steg</p>
<p>De barn som fördes bort för att uppfostras på internatskolor kallas i Australien <span type="quote">”den stulna generationen”</span>.  Rudd ser enligt uppgifter ursäkten som ett första steg för att minska avståndet mellan de vita och ursprungsfolket när det gäller förväntad livslängd, utbildningsnivå och ekonomiska möjligheter.</p>
<p>Brett stöd</p>
<p>Koalitionen som stöder Rudd och hans parti ställer sig bakom ursäkten men beklagar att de inte haft mer tid att diskutera formuleringarna. De Gröna vill göra ett tillägg och även inkludera kompensation för övergreppen.</p>
<p>Aborigska ceremonier vid invigningen</p>
<p>Vid invigningen av det 42:a parlamentet som ägde rum i går (tisdag) välkomnades för allra första gången parlamentsledamöterna med en aboriginsk <span type="quote">”välkommen-till-landet-ceremoni”</span> med dans och musikinstrument som didgeridoo.</p>
<p>-	Detta har ett starkt symbolvärde som ger hopp om en enad nation genom försoning, sa aboriginledaren Matilda House i sitt tal till parlamentet.</p>
<p>Sametinget välkomnar kursändringen</p>
<p>Sametingets styrelseordförande Lars-Anders Baer välkomnar den nya australiensiska regeringens kursändring.</p>
<p>-	Den är både välkommen och helt nödvändig. Den oförbehållna ursäkten är ett steg i rätt riktning och var helt nödvändig för att försoningsprocessen mellan den vita majoriteten och urfolket aboriginerna skall få en reell innebörd.</p>
<p>-	Frågan är bara vilket land som står på tur härnäst, frågar sig Lars-Anders Baer.</p>
<p>Kontakt</p>
<p>Lars-Anders Baer, mobil 070-316 20 56</p>
<p>*Översättning: "För smärtan, lidandet och såren hos den stulna generationen, deras efterkommande och de familjer som lämnades kvar, säger vi förlåt. Till mödrarna och fäderna, bröderna och systrarna, för söndringen av familjer och samhällen, säger vi förlåt. Och för de kränkningar och den förnedring som ett stolt folk och en stolt kultur därmed utsattes för, säger vi förlåt."</p>
</body></document>