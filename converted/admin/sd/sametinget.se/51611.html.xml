<document xml:lang="swe" id="no_id"><header><title/><genre code="admin"/><author><unknown/></author><wordcount>1121</wordcount><conversion_status type="standard"/><availability><free/></availability><submitter name="Børre Gaup" email="borre.gaup@uit.no"/><origFileName>http://www.samediggi.se/51611</origFileName><parallel_text xml:lang="sme" location="51613.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Ett nytt år - Sametinget</p>
<p>Sametingets styrelseordförande Per-Mikel Utsi. Foto: Marie Enoksson.</p>
<p type="title">Vi är samer och vill att vår kultur ska utvecklas och leva vidare</p>
<p>Sametingets styrelseordförande Per-Mikael Utsi delar sina tankar inför det nya året.</p>
<p>Vi är samer och vi vill vara samer, utan att därför vara varken mer eller mindre än andra folk i världen. Vi är ett folk med eget bosättningsområde, ett eget språk och en egen kultur- och samhällsstruktur. Vi har under historiens lopp funnit vår bärgning och levat i Sápmi, och vi äger en kultur som vi vill skall utvecklas och leva vidare.</p>
<p><em type="italic">Ett urfolk i Sverige </em></p>
<p>Vi är samer och vi vill vara samer och vi ska ha rätt att bevara och utveckla vårt språk, vår kultur, våra näringar och vårt samhällsliv. Vi är erkända som urfolk i Sverige. Under det kommande året förväntar vi oss att staten Sverige beaktar FN:s urfolksdeklaration, ratificerar ILO-konventionen 169 och tar fram en nordisk samekonvention. Det skulle innebära att staten i år ger Sametinget i uppdrag att föreslå hur den svenska lagstiftningen ska förstärkas så att samernas rätt erkänns och en nordisk samekonvention förverkligas.</p>
<p><em type="italic">Förberedande urfolkskonferens i Alta i juni </em></p>
<p>Vi är samer och vi vill vara samer, utan att därför vara varken mer eller mindre än andra folk i världen. Våldsutsatta, trakasserade och förnedrade folk i världen kämpar genom krig och svält för att få leva i fred och välfärd både som människor och folk. Under det kommande året försöker vi samer hjälpa till. FN:s generalförsamling beslutade anordna en världskonferens för urfolken. Konferensen ska hållas hösten 2014. Världskonferensens mål är att utbyta perspektiv och lyckade strategier för realiseringen av urfolksrättigheter, däribland de rättigheter som framgår av FN:s urfolksdeklaration. Sametinget i Norge har bjudit in världens urfolk till en global förberedande konferens under kommande år, där man ska diskutera möjliga gemensamma strategier och prioriteringar. Denna inbjudan har världens urfolk välkomnat. Även FN:s permanenta urfolksforum och specialrapportör för urfolksrättigheter var tillfreds med detta initiativ. Den förberedande urfolkskonferensen hålls i Alta (Norge) i juni månad detta år.</p>
<p><em type="italic">Val till Sametinget </em></p>
<p>Vi är samer och vi vill vara samer och vi ska ha rätt till självbestämmande som ett folk i överensstämmelse med folkrättens regler. Vi har ett Sameting som ska ha rätt att själv bestämma om vår ekonomiska, sociala och kulturella utveckling och att för våra egna syften själv förfoga över våra naturtillgångar. Vi har val till Sametinget under det kommande året. Alla samer kan och bör använda sin möjlighet att försöka delta i stärkandet av samernas självbestämmande. Den som vill och har åsikter borde kandidera i valet och söka stöd för sina strävanden. Den som får rösthandlingarna i sin hand borde känna en skyldighet att välja bästa möjliga företrädare till Sametinget så att samernas självbestämmande och vårt språk, vår kultur, våra näringar och vårt samhällsliv utvecklas.</p>
<p><em type="italic">Större utrymme för språk och traditioner </em></p>
<p>Vi är samer och vi vill vara samer och vi har ett eget språk och en egen kultur- och samhällsstruktur. Vi har rätt att använda, utveckla och till kommande generationer förmedla vårt språk och våra traditioner samt att verka för att kunskap i det samiska språket sprids också till samer som endast ofullständigt eller inte alls behärskar detta språk. Under det kommande året borde samerna genom statens kulturpolitik kunna arbeta för att samisk traditionell kunskap, samiska traditioner och språk blir synliga, tas i bruk och får ett större utrymme i samhället och i samernas vardagsliv.</p>
<p><em type="italic">Barn och unga </em></p>
<p>Vi är samer och vi vill vara samer och samiska barn och unga har rätt att utöva sin kultur samt att bevara och utveckla sin samiska identitet. Ingen av våra barn och unga borde behöva gå i skola utan att få skolans hjälp och stöd att behålla och utveckla sitt språk och sin kultur. Under det kommande året borde skollagar ändras så att skolor och rektorer inte ska kunna neka att erbjuda våra barn och unga den utbildning de kräver. Medelsbrist, organisatoriska problem eller krav på grundläggande kunskaper får inte vara skäl för att stänga samiskt språk och samisk kultur utanför skolans väggar.</p>
<p><em type="italic">Samisk markanvändning i lagstiftningen </em></p>
<p>Vi är samer och vi vill vara samer. Under historiens lopp funnit vår bärgning och levat i Sápmi, och vi äger en kultur som vi vill skall utvecklas och leva vidare. Vi innehar och traditionellt har brukat vissa land- eller vattenområden för renskötsel, jakt eller fiske eller på annat sätt. Vi ska ha rätt till fortsatt innehav och brukande av områdena i samma utsträckning som tidigare. Under det kommande året måste Sametinget få utreda på ett grundligt sätt hur traditionell samisk markanvändning ska erkännas i svensk lagstiftning. Samiska näringar och samisk resursanvändning ska, i den mån de utgör en viktig grundval för kulturen, åtnjuta särskilt skydd genom rättsliga eller ekonomiska åtgärder. Renskötsel som särskild och traditionell samisk näring och kulturform grundar sig på sedvana och skall ha särskilt rättsskydd.</p>
<p><em type="italic">Utvinning av naturresurser </em></p>
<p>Vi är samer och vi vill vara samer och vi har funnit vår bärgning och levat i Sápmi. Främlingar söker naturrikedomar i våra marker. Tillstånd till undersökning eller utvinning av naturresurser ska inte meddelas om verksamheten skulle göra det omöjligt eller allvarligt försvåra för oss att fortsätta utnyttja områdena i fråga och detta utnyttjande är väsentligt för samisk kultur, såvida inte sametinget och de berörda samerna samtycker till detta. Under det kommande året måste bestämmelser om markanvändning ändras så att vi ska ha rätt till medbestämmande i den offentliga förvaltningen av våra områden.</p>
<p><em type="italic">Rätt till ersättning </em></p>
<p>Vi är samer och vi vill vara samer, vi ska finna bärgning och leva i Sápmi och vi äger en kultur som vi vill skall utvecklas och leva vidare. Om naturrikedomar tas från våra områden ska de berörda samerna ha rätt till ersättning för all skada som åsamkas dem genom sådan verksamhet. Under det kommande året bör vi åtminstone arbeta för att om det i nationell lag finns bestämmelser som förpliktar att betala en avgift till markägaren eller att ge denne del i utbytet av verksamheten, ska det finnas en liknande skyldighet i förhållande till de samer som traditionellt brukat och alltjämt brukar området i fråga.</p>
<p>Under det kommande året ska samiska näringar och samisk resursanvändning, i den mån de utgör en viktig grundval för kulturen, åtnjuta särskilt skydd genom rättsliga eller ekonomiska åtgärder.</p>
<p><em type="italic">Nytt år, nya krafter, nya generationer </em></p>
<p>Ett nytt år börjas ljusna. Nya krafter, nya generationer, nytt hopp. Vi är samer och vi vill vara samer, utan att därför vara varken mer eller mindre än andra folk i världen. Vi är ett folk med eget bosättningsområde, ett eget språk och en egen kultur- och samhällsstruktur. Vi har under historiens lopp funnit vår bärgning och levat i Sápmi, och vi äger en kultur som vi vill skall utvecklas och leva vidare.</p>
<p><em type="italic">Gott nytt år! </em></p>
</body></document>