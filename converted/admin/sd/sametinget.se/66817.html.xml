<document xml:lang="swe" id="no_id"><header><title/><genre code="admin"/><author><unknown/></author><wordcount>244</wordcount><conversion_status type="standard"/><availability><free/></availability><submitter name="Børre Gaup" email="borre.gaup@uit.no"/><origFileName>http://www.samediggi.se/66817</origFileName><parallel_text xml:lang="sme" location="71261.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Samisk matvision - Sametinget</p>
<p type="title">Samisk matvision</p>
<p>Regeringen har uppdragit åt Sametinget att synliggöra den samiska matproduktionen och matkulturen i enlighet med visionen för <em type="italic">Sverige - det nya matlandet </em>. Genom uppdragen har Sametinget tilldelats särskilda ekonomiska medel. </p>
<p>Samisk mat har sitt ursprung i en jägar- och samlarkultur som senare övergått till tamrenskötsel i kombination med jakt och fiske. Matkulturen utmärks av naturliga säsongsvariationer och styrs av den periodvisa tillgången till ren, älg, fisk, fågel och småvilt, bär, örter och växter.</p>
<p><em type="italic">Ekologiskt och klimatsmart </em>Balanserad näringslivsutveckling sker genom småskaliga ekologiskt och socialt hållbara lösningar, iakttagande av biologisk mångfald, lokal förvaltning av naturresurser och ansvarsfull konsumtion. Hållbar ekonomisk tillväxt sker med klimatsmart teknik, effektivt naturbruk och miljövänlig resursförbrukning. </p>
<p><em type="italic">Hållbar livsmiljö </em>För att stärka den samiska matkulturens ställning är det nödvändigt med en revitalisering av samisk matkultur så att den kan både bevaras och utvecklas för framtiden. En grund för den samiska matens goda kvalitet är ren natur och en livskraftig och hållbar samisk livsmiljö. </p>
<p><em type="italic">Helhetssyn </em>Samisk traditionell kunskap, <em type="italic">árbediehtu </em>, är vägledande för utveckling av samisk mat. Det är en kunskap, som bygger på en helhetssyn och samverkan mellan människa och natur. Urfolk världen över understryker att makten över den kunskap man äger ska bibehållas hos folket självt. En revitalisering av samisk mat innebär att makten över markerna, naturbruket, maten och matpriset ska öka. </p>
<p><em type="italic">Temaområden </em>De två temaområden inom vilka Sametinget formulerar sin matvision och ser behov av särskilda satsningar är: Hållbar näringslivsutveckling och Samisk matkultur. </p>
</body></document>