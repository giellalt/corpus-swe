<document xml:lang="swe" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <wordcount>315</wordcount>
    <conversion_status type="standard"/>
    <availability>
      <free/>
    </availability>
    <submitter name="Børre Gaup" email="borre.gaup@uit.no"/>
    <origFileName>http://www.samediggi.se/74873</origFileName>
    <parallel_text xml:lang="sme" location="75529.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Renskötande samer bevakar Almedalsveckan - Sametinget</p>
    <p type="title">Renskötande samer bevakar Almedalsveckan</p>
    <p>Representanter för några samebyar i norra Sverige, som står inför reella hot om gruvexploatering i känsliga renbetesområden, kommer att befinna sig på Almedalsveckan i Visby 29/6-5/7 2014.</p>
    <p><em type="italic">Sveriges fjällområden </em>hotas av förödande miljöförstöring. Utländska gruvexploatörer genomför omfattande prospektering och provborrningar i jakt på järnmalm i området, trots att det ligger inom Kebnekaise – Sjaunja obrutna fjällområde som är skyddat av Miljöbalken. </p>
    <p><em type="italic">I ett försök att synliggöra hoten </em>och öka förståelsen i andra delar av landet har Sirges, Girjas och Laevas samebyar beslutat sig för att delta under Almedalsveckan och ställa upp en lavvu mitt i Visby. Där kommer information om samer i allmänhet och renskötseln i synnerhet att delas ut. </p>
    <p><em type="italic">Föreläsningar om renens förutsättningar </em>för överlevnad, samernas juridiska status i det svenska samhället och samernas rättsliga ställning från ett internationellt perspektiv kommer att hållas under veckans gång. Renskötarna kommer även att finnas ute i vimlet och aktivt delta i debatter. SveMin ordnar till exempel ett seminarium den 3 juli med temat "Kan gruvverksamhet samexistera med markägare och andra näringar, som rennäring och turism?" </p>
    <p><em type="italic">Kulturella evenemang </em>med samiska artister samordnas med nätverket Ojnareskogen som vill förhindra nya kalkbrott i Ojnareskogen på Gotland. Ojnareskogen är Gotlands största vildmarksområde som innefattar sjön Bästeträsk, en viktig del i Gotlands dricksvattenförsörjning. Kampen för att bevara den säregna hällmarkstallskogen Ojnareskogen med våtmarker och skydda Bästeträsks dricksvatten har pågått sedan 2005. </p>
    <p><em type="italic">Det finns en koppling </em>mellan kalkbrytning och brytning av järnmalm, förutom kampen att bevara natur och miljö. Kalk används som slaggbildare vid järn- och ståltillverkningen. Slaggen är nödvändig för att rena smältan från framförallt svavel och fosfor. Ju mer järnmalm som bryts, desto mer kalk behövs. </p>
    <p><em type="italic">Kontakt: </em>Nila Inga, renskötare och ordförande i Laevas sameby, 070-546 91 19 Matti Berg, turistföretagare, sametingsledamot och ordförande i Girjas sameby, 070-663 31 28 Jakob Nygård, renskötare och ordförande i Sirges sameby, 070-398 65 89 </p>
  </body>
</document>
