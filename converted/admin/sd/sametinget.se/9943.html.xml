<document xml:lang="swe" id="no_id"><header><title/><genre code="admin"/><author><unknown/></author><wordcount>214</wordcount><conversion_status type="standard"/><availability><free/></availability><submitter name="Børre Gaup" email="borre.gaup@uit.no"/><origFileName>http://www.samediggi.se/9943</origFileName><parallel_text xml:lang="sme" location="9945.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Rundabordssamtal om urfolk, samefrågor och ILO 169 - Sametinget</p>
<p type="title">Rundabordssamtal om urfolk, samefrågor och ILO 169</p>
<p>Ska Sverige ansluta sig till ILO:s konvention 169 om ursprungsfolk? Hur ska de samiska naturresurserna fördelas i framtiden? Blir samer diskriminerade i Sverige idag? Samefrågor och rättighetsfrågor ska debatteras i ett större perspektiv vid ett rundabordssamtal som Sametingets valnämnd arrangerar i samband med Sametingets öppnande den 25 augusti.</p>
<p>Några riktiga tungviktare som länge arbetat med urfolksfrågor på internationell nivå medverkar. Det är ordföranden för FN:s Permanenta Forum för urfolksfrågor, Victoria Tauli-Corpuz (se bifogad CV) och Lee Swepston, tidigare ledare för ILO:s urfolksavdelning (se bifogad CV).</p>
<p>Andra medverkande är Lars Norberg, svensk diplomat som under en tid var ordförande för den svenska renbetesförhandlingsdelegationen och Mattias Åhrén, samisk folkrättsjurist och ordförande för Samerådet. Vid bordet finns också kulturarbetare Ros-Marie Huuva som särskilt engagerat sig för frågan om återlämnande av samiska mänskliga kvarlevor, och Helena Omma, ordförande för det samiska ungdomsförbundet Saminuorra.</p>
<p>-	Jag tror att diskussionerna kommer att ställa viktiga frågor på sin yttersta spets, säger valnämndens ordförande Börje Allas. Han ser med spänd förväntan fram emot debatten.</p>
<p>Moderator för rundabordssamtalet är Samuel Idivuoma.&#13; Rundabordssamtalet äger rum i Nåjdens sal på Folkets Hus i Kiruna den 25 augusti klockan 14 till 15.</p>
<p><em type="bold">Kontakt </em></p>
<p>Börje Allas, valnämndens ordförande, 070-308 15 18</p>
</body></document>
