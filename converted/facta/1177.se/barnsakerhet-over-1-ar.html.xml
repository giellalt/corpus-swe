<document xml:lang="swe" id="no_id"><header><title/><genre code="facta"/><author><unknown/></author><wordcount>865</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="swe"/></multilingual><origFileName>http://www.1177.se/Tema/Barn-och-foraldrar/Mat-somn-och-praktiska-rad/Tips-och-rad-om-barnsakerhet/Barnsakerhet-over-1-ar</origFileName><parallel_text xml:lang="eng" location="barnsakerhet-over-1-ar.html"/><parallel_text xml:lang="fin" location="barnsakerhet-over-1-ar.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Barnsäkerhet, över 1 år - 1177 Vårdguiden - sjukdomar, undersökningar, hitta vård, e-tjänster</p>
<p type="title">Barnsäkerhet, över 1 år</p>
<p type="title">Tips och råd</p>
<list><p type="listitem">Med fönsterspärrar kan man förhindra att barnet öppnar ett fönster och ramlar ut.</p>
<p type="listitem">Bokhyllan kan förankras i väggen med ett möbelankare så att barnet inte riskerar att få hyllan över sig.</p>
</list><p type="title">För att förhindra fallskador ska man</p>
<list><p type="listitem">hålla fönster eller dörrar till balkong, altan eller loftgångar låsta eller ha spärrar så att barnet inte kan öppna dem själv</p>
<p type="listitem">använda sele i barnvagnen så länge barnet behöver det</p>
<p type="listitem">endast använda gåstolar med trappstopp som hindrar stolen från att åka ut över kanten på en trappa</p>
<p type="listitem">förankra höga barnstolar i bordet med särskilt ankare</p>
<p type="listitem">använda grindar både uppe och nere om man har trappor hemma</p>
<p type="listitem">förankra tunga möbler i väggen med möbelankare</p>
<p type="listitem">ha halkskydd i badkaret</p>
<p type="listitem">sänka botten i spjälsängen innan barnet börjar resa sig.</p>
</list><p type="title">För att förhindra brännskador ska man</p>
<list><p type="listitem">placera tändstickor och tändare så att barnet inte kommer åt dem</p>
<p type="listitem">lära barnet att inte röra varmvattenkranen</p>
<p type="listitem">ha hällskydd på spisen</p>
<p type="listitem">hantera kastruller och annat med hett innehåll så att barnet inte kan skadas</p>
<p type="listitem">skydda barnet mot för stark sol genom att låta det vistas i skuggan så mycket som möjligt eller använda solhatt och skyddande kläder</p>
<p type="listitem">undvika dukar som hänger ner från kaffebordet och som är lockande för barnet att dra i</p>
<p type="listitem">inte använda element som är varmare än 60 grader.</p>
</list><p type="title">För att undvika kvävning bör man</p>
<list><p type="listitem">plocka undan småsaker som kan fastna i halsen</p>
<p type="listitem">se till att barnet inte kan få tag på plastpåsar</p>
<p type="listitem">alltid låta barnet sitta när det äter</p>
<p type="listitem">förvara nötter så att barnet inte får tag på dem</p>
<p type="listitem">regelbundet dra i nappens gummiknopp för att se att den är hel.</p>
</list><p>Det finns en speciell smådelscylinder som kan vara till hjälp för att bedöma om en sak är för liten för barnet och riskerar att fastna i halsen. Cylindern finns att hämta på barnavårdscentralen eller hos konsumentvägledaren.</p>
<p type="title">För att skydda hörseln är det bra att</p>
<list><p type="listitem">undvika höga ljudvolymer, till exempel se till att barnet inte når volymknappen på stereon eller utsätts för höga plötsliga ljud</p>
<p type="listitem">se till att leksaker inte har för höga, gälla ljud – testa dem före köp.</p>
</list><p type="title">För att undvika förgiftningar bör man</p>
<list><p type="listitem">förvara kemikalier och mediciner utom räckhåll för barnet, till exempel i ett låsbart medicinskåp</p>
<p type="listitem">se till att barnet inte kan få tag på cigaretter eller snus</p>
<p type="listitem">kontrollera att man inte har några giftiga växter hemma.</p>
</list><p type="title">För att minska risken för olyckor i köket kan man</p>
<list><p type="listitem">förvara vassa föremål så att barnen inte kommer åt dem, till exempel i barnsäkra skåp eller lådor</p>
<p type="listitem">förvara maskindiskmedel och kemikalier så att barnen inte kommer åt dem</p>
<p type="listitem">använda hällskydd och se till att tippskyddet på spisen är installerat</p>
<p type="listitem">använd lås på ugnsluckan och ugnsskydd om spisluckan blir varmare än 60 grader</p>
<p type="listitem">dra ur kontakter på elapparater när man inte använder dem.</p>
</list><p type="title">För att minska risken för elolycksfall är det bra att</p>
<list><p type="listitem">alla eluttag är petskyddade</p>
<p type="listitem">sladdar, elapparater och lampor är oskadade</p>
<p type="listitem">barnet inte kan få tag på hängande elsladdar</p>
<p type="listitem">försäkra sig om att en jordfelsbrytare finns installerad av en auktoriserad elektriker.</p>
</list><p type="title">För att minska olycksrisken vid vatten ska man</p>
<list><p type="listitem">alltid vara hos barnet när det badar eller leker vid vatten för att undvika drunkningsolyckor</p>
<p type="listitem">tänka på att stora vattenpölar, vattenfyllda diken, fågelbad och små dammar också kan utgöra risker för att ett litet barn drunknar</p>
<p type="listitem">tömma små flyttbara småbarnspooler på vatten när de inte används</p>
<p type="listitem">se till att barnet använder flytväst i rätt storlek, anpassad för barnets vikt.</p>
</list><p>Det finns regler för hur pooler och andra typer av bassänger ska täckas eller inhägnas för att undvika olyckor. Enligt Konsumentverket ska simbassänger, pooler, grunda dammar samt trädgårdsdammar vara inhägnade och ha barnsäker låsning.</p>
<p type="title">För att minska riskerna på bil- eller cykelfärden ska man</p>
<list><p type="listitem">använda en godkänd bilbarnstol som monteras bakåtvänd</p>
<p type="listitem">från fyra till fem års ålder använda bältesstol eller bälteskudde</p>
<p type="listitem">kontrollera att det inte finns några lösa föremål som kan kastas omkring i bilen om man skulle behöva bromsa hastigt</p>
<p type="listitem">använda cykelhjälmar, barnsits och ekerskydd om barnet skjutsas på cykel</p>
<p type="listitem">vänta med att låta barnet använda tvåhjuling tills det är fem år. Innan dess är barnet inte moget. Om stödhjul används kan barnet komma upp i farter som det inte behärskar vilket medför betydande risk för olyckor</p>
<p type="listitem">se till att barn upp till sju år använder en speciell cykelhjälm med grönt hakband som löses ut vid en viss belastning, i Sverige är det lag på att barn under 15 år ska använda hjälm när de cyklar</p>
<p type="listitem">använda reflexer</p>
<p type="listitem">träna på hur man beter sig i trafiken.</p>
</list><p>Det är bra om barnet kan åka i bakåtvänd bilbarnstol så länge som möjligt. Bilbarnstolen är urvuxen när ryggstödet är i höjd med överkanten på barnets öron, eller när stolens rekommenderade viktgräns har passerats.</p>
<p type="title">För att förhindra andra olyckor</p>
<p>För att förebygga olyckor av andra slag kan man regelbundet kontrollera barnets utrustning och leksaker, till exempel barnvagnens bromsar och nappens gummiknopp.</p>
<p type="title">Passiv rökning</p>
<p>Passiv rökning utsätter barnet för hälsorisker. Om man inte kan sluta röka helt så kan man ändra sina rökvanor och inte röka i hemmet. En helt rökfri miljö är bäst för barnet.</p>
<p type="title">Mer på andra webbplatser</p>
<list><p type="listitem">Konsumentverkets regler för olyckor vid vatten</p>
</list></body></document>
