<document xml:lang="swe" id="no_id"><header><title/><genre code="facta"/><author><unknown/></author><translator><person firstname="Bengt" lastname="Pohjanen" sex="m" born="" nationality=""/></translator><year>2021</year><wordcount>656</wordcount><conversion_status type="standard"/><availability><license type="standard"/></availability><multilingual><language xml:lang="fit"/></multilingual><origFileName>influensa 1177_sv_översättning.docx</origFileName><parallel_text xml:lang="fit" location="inbjudan_tornedalingar_1_mars.docx"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p><em type="italic">Influensa rokotus </em> <em type="italic">Vaccination mot influensa  </em> </p>
<p><em type="italic">Influensa orsakas av virus och är mycket smittsamt. </em><em type="italic">Influensavirus kommer till Sverige varje år och är vanligast under vinterhalvåret. </em><em type="italic">Viruset smittar genom luften och sprids framför allt om någon som är sjuk hostar eller nyser. </em><em type="italic">Om du får influensa är det vanligt att du har hög feber, huvudvärk, muskelvärk, halsont och hosta. </em><em type="italic">Du kan skydda dig mot influensa genom att vaccinera dig. </em></p>
<p><em type="italic">Vissa personer rekommenderas vaccin </em></p>
<p>Vissa kan bli svårt sjuka i influensa och få allvarliga följdsjukdomar, till exempel lunginflammation. Därför rekommenderas de att vaccinera sig.</p>
<p><em type="italic">Du rekommenderas att vaccinera dig om något av detta stämmer in på dig: </em></p>
<list><p type="listitem">Du är 65 år eller äldre.</p>
<p type="listitem">Du är gravid, efter graviditetsvecka 16, eller tidigare om du också rekommenderas vaccin av en annan anledning.</p>
<p type="listitem">Du har en sjukdom i hjärtat.</p>
<p type="listitem">Du har en sjukdom i lungorna.</p>
<p type="listitem">Du har diabetes.</p>
<p type="listitem">Du har en sjukdom eller tar medicin som gör att din kropp får sämre försvar mot infektioner.</p>
<p type="listitem">Du har leversvikt eller njursvikt.</p>
<p type="listitem">Du är kraftigt överviktig.</p>
<p type="listitem">Du har en sjukdom i nerver och muskler som kan göra det svårt att andas.</p>
<p type="listitem">Du har flerfunktionshinder.</p>
<p type="listitem">Du har andningsproblem, som svårt att hosta eller att få upp slem.</p>
</list><p>Rekommendationerna gäller vuxna och barn som är över sex månader.</p>
<p>Familjemedlemmar till och personal runt personer med mycket nedsatt försvar mot infektioner bör vaccinera sig mot influensa för att skydda dem.</p>
<p><em type="italic">Du behöver vaccinera dig varje år </em></p>
<p>När du har vaccinerat dig är du skyddad mot årets influensavirus. Skyddet varar högst ett år och du behöver därför vaccinera dig varje år. Vaccinet anpassas för att skydda mot det aktuella viruset.</p>
<p><em type="italic">Vaccination mot pneumokocker </em></p>
<p>Samma personer som ovan, utom gravida, bör också vaccinera sig mot pneumokocker.</p>
<p><em type="italic">Var </em><em type="italic">kan jag vaccinera mig? </em></p>
<p>Du vaccinerar dig på din hälsocentral eller sjukstuga.</p>
<p><em type="italic">Så går vaccinationen till </em></p>
<p>Du får influensavaccinet genom en spruta. Sprutan brukar ges i överarmen. Barn yngre än tre år får oftast vaccinet i låret. För barn över två år och ungdomar upp till 18 år finns det också vaccin i form av en nässprej.</p>
<p>Efter vaccinationen kan du bli lite röd och svullen där du fick sprutan. Det kan också kännas lite ömt. Du kan få feber, huvudvärk och ont i musklerna. Barn kan få sämre aptit och löst bajs. Besvären brukar gå över inom en eller ett par dagar.</p>
<p><em type="italic">När bör jag inte vaccinera mig? </em></p>
<p>Du ska inte vaccinera dig om du har feber.</p>
<p>Om du inte tål att äta mat som innehåller ägg på grund av allergi, kan du inte vaccineras mot influensa.</p>
<p><em type="italic">Graviditet och amning </em></p>
<p>Det finns inga risker med att du vaccinerar dig mot influensa när du är gravid eller när du ammar.</p>
<p>Du kan bli mer sjuk av influensa än du skulle ha blivit om du inte var gravid. Därför rekommenderas du som är gravid att vaccinera dig. Vaccinet ger också det nyfödda barnet ett bra skydd.</p>
<p>Du rekommenderas att vaccinera dig efter graviditetsvecka 16, eller tidigare om du också rekommenderas vaccination av en annan anledning.</p>
<p><em type="italic">Vad kostar det? </em></p>
<p>I Västerbotten är vaccination mot influensa kostnadsfritt för dig som riskerar att bli allvarligt sjuk om du får influensa. För andra kostar det 250 kronor.</p>
<p><em type="italic">Vaccination mot pneumokocker </em></p>
<p>Pneumokockvaccin kostar 219 kronor. Om du har mycket nedsatt immunförsvar behöver du ett till vaccin som kostar 520 kronor.</p>
<p><em type="italic">Om du blir sjuk </em></p>
<p>Om du blir sjuk i influensa trots att du vaccinerat dig blir symtomen oftast mildare.</p>
<p>Stanna hemma så länge du har feber och känner dig sjuk. Hosta och nys i armvecket och tvätta händerna ofta för att minska risken för smittspridning.</p>
<p>Om du är en person som rekommenderas vaccination och får influensa ska du kontakta vården.</p>
<p><em type="italic">Påverka och delta i din vård </em></p>
<p>För att du ska kunna vara delaktig i din vård och behandling är det viktigt att du förstår informationen du får av vårdpersonalen. Ställ frågor om du inte förstår. Du har kan få hjälp av en tolk om du inte pratar svenska.</p>
</body></document>
