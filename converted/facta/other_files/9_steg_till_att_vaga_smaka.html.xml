<document xml:lang="swe" id="no_id"><header><title>9 steg till att våga smaka</title><genre code="facta"/><author><unknown/></author><wordcount>731</wordcount><conversion_status type="standard"/><availability><license type="standard"/></availability><multilingual/><origFileName>https://www.ruokatutka.fi/sv/for-fostrare/tietoa-ruuasta/ruoka-ja-aistit/9-askelta-rohkeaan-maisteluun/</origFileName><parallel_text xml:lang="fin" location="9_askelta_rohkeaan_maisteluun.html"/><parallel_text xml:lang="sme" location="9_lavkki_roahkkadis_smahkemii.html"/><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version></header><body><p>Hoppa över till innehållet</p>
<p xml:lang="fkv">RuokaTutka</p>
<list><p type="listitem" xml:lang="fin">suomi</p>
<p type="listitem">svenska</p>
<p type="listitem" xml:lang="smj">davvisámegiella</p>
</list><list><p type="listitem" xml:lang="fin">suomi</p>
<p type="listitem">svenska</p>
<p type="listitem" xml:lang="smj">davvisámegiella</p>
</list><p type="title">9 steg till att våga smaka</p>
<p><em type="italic">1. Exemplet inspirerar </em></p>
<p>Små barn tar modell av sina föräldrar. Om grönsaker serveras vid familjens gemensamma måltider och föräldrarna äter dem med god aptit, vill barnen oftast också smaka. När barnet blir äldre och börjar skolan börjar kompisarnas åsikter påverka. Barnen ser också noga efter vad läraren lägger på sin tallrik. Barnet kan också ha vuxna vänner, till exempel faddrar, som förebilder. Också av dem tar barnet modell när det gäller ätandet. Man kan också hoppas att de kändisar som barnet beundrar har ett sunt förhållande till mat, för deras exempel kan ha en överraskande stor betydelse.</p>
<p><em type="italic">2. Mat är någonting positivt </em></p>
<p>Man bör inte fästa för mycket uppmärksamhet vid om ett litet barn ibland inte vill äta. Barnet bör dock alltid uppmuntras att prova på nya smaker. Vid matbordet är det bra om mamma eller pappa fokuserar på ett positivt samtal och exempelvis berättar om egna trevliga matminnen. I skolan kan läraren leda samtalet om mat. Det är viktigt att atmosfären vid skollunchen är positiv och tillåtande och att det inte blir en dålig vana bland kompisgänget att gnälla på maten.</p>
<p><em type="italic">3. Det är kul att delta </em></p>
<p>Oftast tycker barn att det är kul att gå med familjen och handla i affären och i synnerhet på torget. När de tittar på det färggranna utbudet av frukt och grönsaker kan deras vilja att prova på väckas av sig själv. Barn blir intresserade av mat när de får delta i anskaffningen och tillredningen av den. Även om vardagen är stressig ska man inte säga nej när minstingen erbjuder sin hjälp i köket – även de minsta kan tvätta potatis eller riva sönder salladsblad. Barn som får vänja sig vid att hjälpa till vid matlagningen står gärna i köket även när de blir äldre.</p>
<p><em type="italic">4. Utforskande ökar nyfikenheten </em></p>
<p>Det är spännande för barn att få bekanta sig med hur olika grönsaker odlas exempelvis tillsammans med klassen. Om det inte finns resurser till en utflykt kan man med hjälp av den moderna tekniken exempelvis intervjua en odlare via nätet under lektionen. Även bär- och svampplockningsutflykter samt skötsel av ett eget trädgårdsland väcker nyfikenhet och experimentlust. För att starta en liten trädgård behöver man ingen egen gård. Ett par krukor på balkongen eller en låda på våningshusets gård räcker för att man ska kunna följa med hur det växer.</p>
<p><em type="italic">5. Tillsammans smakar maten bättre </em></p>
<p>Det är bra om familjen har möjlighet att äta tillsammans i lugn och ro så ofta som möjligt. När man sätter sig för att äta vid det gemensamma bordet lär sig barnen att värdesätta maten och den gemensamma måltiden. Medan man äter hinner man också diskutera det som hänt under dagen.</p>
<p><em type="italic">6. Ordentlig mat hjälper dig att orka </em></p>
<p>När barnet äter regelbundna måltider – frukost, lunch och middag – får det en balanserad måltidsrytm. När man inte hela tiden småäter hinner man bli ordentligt hungrig, och när barnet är hungrigt har det bättre aptit vid måltiderna och har även lättare att våga testa nya smaker. Exempelvis glass, godis och chips har sin plats i kosten, men man ska inte förstöra aptiten med sådant före måltiden eller äta det varje dag. Till vardags kan barnet få exempelvis fruktbitar eller bär till efterrätt. Äldre barn förstår även förnuftsargument, exempelvis att man måste ta hand om sin tandhälsa.</p>
<p><em type="italic">7. Tydlighet lockar </em></p>
<p>Barn vill gärna se vad de stoppar i munnen. Man bör därför beakta matens tydlighet. På daghem och i skolor äter barnen mest grönsaker om olika salladsingredienser serveras separat. På samma sätt kan det vara lättare att acceptera en soppa eller gryta om man tydligt kan se de olika ingredienserna. Även köttbullar, fiskbiffar eller fiskbullar kan gärna serveras skilt från såsen.</p>
<p><em type="italic">8. Bekant är tryggt </em></p>
<p>Man kan gärna ta hjälp av bekanta livsmedel för att få in nya smaker på tallriken. Man kan till exempel laga plättar med grönkål. När en ny grönsak serveras som tillbehör till en bekant rätt är den nya smaken lättare att ta till sig.</p>
<p><em type="italic">9. Skönheten är halva maten </em></p>
<p>Även till vardags ser ett dukat matbord och fint upplagd mat trevligt ut för barnen och lockar dem att smaka. Om man har bråttom behöver inte all mat vara hemlagad. Av färdigmat kombinerad med en snabbt ihopsvängd sallad eller skivade grönsaker får man snabbt en mångsidig måltid.</p>
<list><p type="listitem">10 tips för hälsosammare familjevardag</p>
</list></body></document>