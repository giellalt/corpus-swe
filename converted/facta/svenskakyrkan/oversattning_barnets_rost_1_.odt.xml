<document xml:lang="swe" id="no_id"><header><title>Barnets röst</title><genre code="facta"/><author><person firstname="Åsa" lastname="Nyström" sex="f" born="" nationality=""/></author><year>2020</year><wordcount>1468</wordcount><conversion_status type="standard"/><availability><license type="standard"/></availability><multilingual/><origFileName>Översättning Barnets röst (1).docx</origFileName><parallel_text xml:lang="fit" location="oversattning_barnets_rost_1_.docx_meki.docx"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header>
<body>
<p>För översättning Barnets röst – mitt språk och min kulturella tillhörighet</p>
<p><em type="italic">Förord </em></p>
<p><em type="italic">Från och med år 2020 är FN:s barnkonvention svensk lag. I Svenska kyrkan är konventionens syn på barns rättigheter central sedan länge. I Kyrkoordning för Svenska kyrkan står det att barnen intar en särställning i kristen tro. Vi vill barnets bästa. Inför varje beslut som ska fattas, i församlingar, stift och på nationell nivå, försöker vi analysera vilka konsekvenser beslutet kan få för barn. </em></p>
<p><em type="italic">Barnkonventionen är tydlig med att varje barn som tillhör en minoritetsgrupp har rätt att tala sitt eget språk, utöva sin religion och ta del av sin egen kultur. Den säger också att barn har rätt att uttrycka sina uppfattningar i alla frågor som berör dem och att vi som är vuxna måste lyssna till barnen innan vi fattar beslut som påverkar dem. </em></p>
<p><em type="italic">Som en del av Luleå stifts arbete med minoritetsspråk har en barnkonsultation genomförts, som handlar om hur det är att vara barn som talar fler språk än svenska och lever med mer än en kultur. Barn i olika delar av vårt stift, i olika åldrar och med olika språklig bakgrund har fått berätta om sina språk och hur de använder dem i olika sammanhang. Den här rapporten är resultatet av denna barnkonsultation och den ger många intressanta perspektiv på språkanvändning, identitet och kultur. </em></p>
<p><em type="italic">I Apostlagärningarnas berättelse om den första pingsten står att var och en fick höra om Guds mäktiga gärningar på sitt eget språk. Det är en uppmaning också till oss att ta flerspråkigheten på allvar och göra det möjligt för både barn och vuxna att få använda sitt eget språk när de sjunger, ber och talar om Gud och livet i vår kyrka. Det är min förhoppning att denna rapport ska hjälpa stiftets församlingar och alla som intresserar sig för barns välfärd att förstå mer om vad det betyder för barn att leva, lära och leka på mer än ett språk. </em></p>
<p xml:lang="nob"><em type="italic">Åsa Nyström, biskop i Luleå stift </em></p>
<p type="title">Sammanfattning</p>
<p>I denna rapport redovisas en barnkonsultation som genomförts i Luleå stift under 2019, där barn som lever med flera språk har fått berätta om sina erfarenheter av flerspråkighet i olika sammanhang och miljöer.</p>
<p type="title" xml:lang="deu">Bakgrund</p>
<p>Luleå stift är ett område där många språk talas. Här finns flera av de samiska språkvarieteterna representerade och finska och meänkieli talas av många i de norra delarna av stiftet.</p>
<p>Samiskan har flera olika varieteter med sinsemellan olika grammatik och skriftspråk. Nordsamiskan är den största i Sápmi och också den vanligaste inom Luleå stift. Även lulesamiskan är stor, medan pitesamiskan och umesamiskan endast talas av ett fåtal. Flera av dessa varieteter har fått sitt skriftspråk sent. Många äldre samer har inte fått lära sig att läsa eller skriva på samiska. Idag har unga samer rätt att lära sig samiska, men det är inte alltid problemfritt, då det till exempel är brist på samiskkunniga lärare.</p>
<p>Meänkieli är en variant av finskan som talas i Tornedalen. Under sent 1800-tal och tidigt 1900-tal blev svenskan skolspråk och meänkielin undertrycktes. Samtidigt har meänkielin levt vidare i gudstjänstliv och själavård i många församlingar, inte minst i den laestadianska väckelsen. Många av dagens föräldrar känner sig osäkra i att tradera sitt språk till barnen, då de inte tycker sig kunna tillräckligt mycket själva. Samtidigt har skriftspråket utvecklats genom litteratur, musik och teater sedan 1980-talet.</p>
<p>Barn och unga med dövhet eller svår hörselskada får idag ofta ett cochleaimplantat (CI), som hjälper till, men inte helt ersätter den förlorade hörseln. De upplever ofta att andra inte förstår att deras hörselskada fortfarande är ett hinder, som kräver anpassning från omgivningen. Utöver och tillsammans med CI används även teckenspråk och tecken som stöd (TSS). Teckenspråk är ett eget språk med egen grammatik medan TSS förstärker talet genom att teckna de mest betydelsebärande orden.</p>
<p>I FN:s barnkonvention sägs att barn som tillhör etniska, religiösa eller språkliga minoriteter eller ett urfolk har rätt att tillsammans med sin grupp ha ett eget kulturliv, tala sitt eget språk och utöva sin religion. Barn ska också bli lyssnade till och få uttrycka sina uppfattningar i frågor som gäller dem. I Svenska kyrkans kyrkoordning ges barnet en särskild ställning och därför ska varje beslut i kyrkan som berör barn föregås av en barnkonsekvensanalys.</p>
<p>Svenska kyrkan är en flerspråkig kyrka och idag strävar vi efter att detta ska ses som en resurs för oss alla, inte ett problem att hantera. Under slutet av 1800-talet och början av 1900-talet deltog kyrkan i statens försvenskningssträvanden men i vår tid pågår ett aktivt arbete med att stärka minoritetsspråken i både stat och kyrka. Språklagen från 2009 ger de språkliga minoriteterna och de döva och hörselskadade rätten att lära sig, utveckla och använda sina respektive språk. Särskilt gäller detta barn. I Svenska kyrkan har församlingarna sedan 2000 ett tydligare ansvar för att de som talar minoritetsspråken ska få tillgång till gudstjänst, undervisning mm på sitt eget språk och på nationell nivå översätts gudstjänstordningarna. Ett aktivt försoningsarbete i relation till tidigare förtryck pågår också.</p>
<p type="title" xml:lang="eng">Barnkonsultationen</p>
<p>Ett antal församlingar i stiftet inbjöds att medverka i konsultationen. I dessa församlingar har barns och ungas röster om flerspråkighet samlats in med hjälp av flera olika metoder. Samtal i grupp och intervjuer har dokumenterats och analyserats. Frågorna har handlat om vilka språk barnen kan, i vilka miljöer och med vilka personer de talar olika språk och om känslor och attityder inför de olika språken.</p>
<p>De barn som intervjuas talar minst ett annat språk vid sidan  av svenskan. Förutom de nationella minoritetsspråken förekom också andra språk, såväl europeiska som utomeuropeiska, bland barnen. Ett tydligt resultat av undersökningen är att svenskan dominerar i skolan medan andra språk oftare talas med släkten och hemma i familjen.</p>
<p>Utifrån vår analys av barnens svar har vi formulerat fyra kategorier för att beskriva barnens språkanvändning:</p>
<p><em type="italic">Flytande språk </em>Barnen som deltagit i undersökningen växlar ständigt mellan olika språk. Växlingen mellan språken sker obehindrat och många barn är simultant två- eller trespråkiga och har flera <span type="quote">”förstaspråk”</span>. Växlingen beror på vem man pratar med, vad man pratar om och när kommunikationen sker. </p>
<p><em type="italic">Tillträdesspråk </em>Språkanvändningen knyts till olika sammanhang och aktiviteter. Detta gör också att språklig kompetens i det aktuella språket gör det möjligt att få tillgång till sammanhanget eller aktiviteten – eller omvänt: bristande språklig kompetens gör att barnet stängs ute från aktiviteten. Ett exempel är att renskötseln förutsätter kompetens i samiska vilket gör det svårt att delta utan denna kompetens. I andra sammanhang är det inte lika givet vilket språk som ska användas och språkbyten sker under aktivitetens gång. Försvenskningsprocessen har lett till att många unga, som vill lära sig sin kulturs språk för att få tillträde till aktiviteter och sammanhang inom den egna kulturen inte alltid kan få det stöd de önskar från skolan och föräldragenerationen. Den som inte kan språket har inte samma självklara rätt till den kulturella identiteten i andras ögon. Den flerspråkiga kompetensen är en förutsättning för att kunna leva i flerspråkiga miljöer. En brist på språklig kompetens riskerar att exkludera barnet inte bara från sin historia utan också från möjliga framtider som rymmer utbildning, arbete och försörjningsmöjligheter. </p>
<p><em type="italic">Företrädesspråk </em>Undersökningen visar att det påverkar barnens identitet och självbild att svenskan har företräde framför andra språk i skolan. Minoritetsspråken har under lång tid förpassats till den privata sfären och svenskan har getts tolkningsföreträde. Det innebär att den som inte har svenskan som förstaspråk hamnar i ett underläge kommunikationsmässigt. Flera barn ger uttryck för den frustration de kände när de började skolan och inte kunde svenska bra nog för att kunna uttrycka vad de ville och kände. I många fall gäller detta ännu mer vårdnadshavaren. </p>
<p><em type="italic">Majoritetsspråk </em>Barnen i undersökningen har utvecklat strategier för att ändra det språkliga maktförhållandet mellan majoritetsspråket och hemspråket. De byter ibland till det språk som de vet att den de talar med inte behärskar. De kan svara med tystnad. De kan försöka vinna språkkampen på den andres planhalva genom att lära sig svåra ord. De kan välja att fokusera på de sammanhang där deras eget språk har företräde och utveckla ett ointresse för sammanhang och aktiviteter där de upplever sig vara i språkligt underläge. </p>
<p type="title">Kyrkans roll</p>
<p>Ibland ses flerspråkigt arbete som <span type="quote">”att rädda ett språk”</span> eller <span type="quote">”att erbjuda tjänster på annat språk än svenska”</span>. I båda dessa synsätt signalerar att kyrkans anställda ska agera gentemot <span type="quote">”de andra”</span>, som talar andra språk. Dessa andra blir ett objekt för församlingens goda gärningar.</p>
<p>En annan, inkluderande syn, är när kyrkan ses som de döptas gemenskap med ett gemensamt uppdrag. De döpta består av människor som kan olika språk och har med sig olika kulturer. Detta ökar kyrkans gemensamma kompetens och berikar gemenskapen. Om människan har tillgång till sin historia, sina rötter, sitt språk och tillhörighet underlättar det att kunna leva som hel människa. Kyrkan kan bidra till att barn som tillhör en språklig och kulturell minoritet upplever sina rötter som något värdefullt och positivt i sitt liv.</p>
</body></document>
