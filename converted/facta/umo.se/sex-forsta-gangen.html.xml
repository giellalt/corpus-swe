<document xml:lang="swe" id="no_id">
  <header>
    <title/>
    <genre code="facta"/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="swe"/>
    <wordcount>991</wordcount>
    <conversion_status type="standard"/>
    <availability>
      <free/>
    </availability>
    <submitter name="Kevin Brubeck Unhammer" email="unhammer@fsfe.org"/>
    <multilingual>
      <language xml:lang="swe"/>
    </multilingual>
    <origFileName>http://www.umo.se/Sex/Sex-forsta-gangen</origFileName>
    <parallel_text xml:lang="fin" location="eka-kerta.html"/>
    <parallel_text xml:lang="fit" location="seksia-ensi-kerran.html"/>
    <parallel_text xml:lang="sma" location="sekse-voestes-aejkien.html"/>
    <parallel_text xml:lang="sme" location="seksa-vuostta-geardde.html"/>
    <parallel_text xml:lang="smj" location="seksa-vuostasj-bale.html"/>
    <parallel_text location="jeckesta-tjiron-gla-bulopha.html" xml:lang="rmu"/>
    <parallel_text location="buledimos-angluni-data.html" xml:lang="rmy-rka"/>
    <parallel_text location="sekso-angluni-data.html" xml:lang="rmy-rlo"/>
    <parallel_text location="seksi-vaguno-var.html" xml:lang="rmf"/>
    <parallel_text location="seksi-o-prvo-puti.html" xml:lang="rmn"/>
    <parallel_text location="seks-tsum-ershtn-mol.html" xml:lang="yid"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Sex första gången</p>
    <p>Alla undrar!  Vad undrar du?</p>
    <p type="title">Sex första gången</p>
    <p>De allra flesta brukar ha onanerat innan de har sex med någon annan. Den första sexuella upplevelsen har alltså de flesta med sig själva. Det är vanligt att man har mycket tankar och förväntningar på hur det kommer att vara att för första gången ha sex med någon annan.</p>
    <p type="title">Tankar om första gången</p>
    <p>När man inte haft sex med någon annan kan man ha mycket tankar om hur det kommer att kännas, hur man vill att det ska bli och om när det ska hända. Man kan ha hört kompisar prata om det, sett på filmer, läst tidningar eller hört annat som gör att man har idéer om hur det ska vara.</p>
    <p>Ofta handlar de tankarna om att ha slidsamlag. De undersökningar som gjorts visar att det är många som inte har haft slidsamlag när de går ut gymnasiet. Det kan bero på många olika saker, till exempel att man inte vill, att man inte har haft möjlighet, att man gillar att ha sex med personer av samma kön eller att man är intresserad av att ha annat sex än just slidsamlag.</p>
    <p type="title">Man bestämmer själv</p>
    <p>Ibland kan man känna sig stressad eller tvingad att ha sex trots att man egentligen skulle vilja vänta med sex eller inte känner sig redo.</p>
    <p>Man kan också känna sig tvingad att vänta med sex trots att man skulle vilja ha det. Att känna sig pressad att ha eller vänta med sex kan bero på grupptryck bland de man umgås med eller förväntningar från till exempel familjen.</p>
    <p>Men det är viktigt att komma ihåg att man ska göra det som känns bra för en själv. Man bestämmer själv</p>
    <list>
      <p type="listitem">över sin egen kropp</p>
      <p type="listitem">om och när man vill ha sex</p>
      <p type="listitem">på vilket sätt man vill ha sex</p>
      <p type="listitem">med vem man vill ha sex.</p>
    </list>
    <p type="title">Åldersgräns för sex?</p>
    <p>Det går inte att bestämma en speciell ålder för när man är redo för att ha sex med någon annan, det måste man känna själv. Det finns däremot en lag som säger att en person över 15 år inte får ha samlag, eller sex på något annat sätt, med någon som är under 15 år. Men i lagen står det också att man inte ska dömas om det är uppenbart att det inte handlat om något övergrepp.</p>
    <p>Det avgörande är framför allt sånt som hur stor åldersskillnaden är, om skillnaden i utveckling mellan personerna som haft sex är liten och om det varit helt frivilligt. Lagen gäller på samma sätt för alla oavsett kön. Den här lagen är till för att skydda barn från att bli utsatta för något de inte vill av en äldre person. Enligt lagen har ingen rätt att göra något sexuellt mot en som man inte vill.</p>
    <p type="title">Tips inför att ha sex med någon annan</p>
    <p>Det är vanligt att första gången man har sex blir annorlunda mot hur man tänkt sig. Ibland kan det till och med kännas som att det blev misslyckat för att det inte var som man förväntade sig.</p>
    <p>Sex är någonting man behöver öva på för att det ska bli riktigt bra, precis som mycket annat i livet. Det är ju inte så många som kan spela sin favoritlåt på gitarr utan att veta hur man tar ett ackord, eller ens hållit i instrumentet! Före första gången finns det en del saker man kan ha med sig i tankarna och några saker kan man också öva på.</p>
    <list>
      <p type="listitem">Pröva lite olika sätt att onanera på innan, då är det lättare att veta vad man gillar.</p>
      <p type="listitem">För att hitta sköna ställen på varandras kroppar: prata med varandra, leta, känn efter och säg till.</p>
      <p type="listitem">Man kan smekas, kyssas och göra mycket annat härligt för att kåta upp varandra.</p>
      <p type="listitem">Använd skydd, till exempel kondom eller slicklapp, och öva innan på hur man använder det.</p>
      <p type="listitem">Att ha sex på en trygg plats kan göra det lättare att slappna av.</p>
    </list>
    <p type="title">Oskuld</p>
    <p>Ibland kan man höra ordet oskuld om den som inte har haft sex. Det kan betyda att man inte har haft sex med penisen i slidan, men det kan också betyda att man inte har haft sex överhuvudtaget</p>
    <p>En del gillar inte att använda ordet oskuld. Kanske för att det låter som om man har skuld, när man inte är oskuld. Som om man ska skämmas för att man har haft sex.</p>
    <p>De flesta som använder ordet oskuld tänker inte så. Man säger helt enkelt oskuld som ett ord för att man inte har haft sex. När man har haft sex första gången brukar det heta att man har blivit av med oskulden, eller att man har tappat oskulden. Kanske känner man sig stolt eller glad för att man inte är oskuld längre.</p>
    <p>Var och en har själv rätt att bestämma när man ska sex första gången. Det har ingen annan med att göra. Det går inte att se på en person om den har haft sex eller inte. Inte ens en läkare eller barnmorska kan se det.</p>
    <p type="title">Mödomshinna?</p>
    <p>Det som menas när man säger mödomshinna är egentligen den öppning där slidans yttre del övergår i den inre delen av slidan. Öppningen kan ha en oregelbunden form och öppningens kant kan vara lite veckig eller flikig. Öppningen vidgas och blir mer töjbar under puberteten, men den försvinner aldrig. Men det finns alltså ingen hinna som täcker för slidan.</p>
    <p>Eftersom det inte finns någon hinna finns det inte heller något som kan gå sönder när man har samlag. Däremot kan en del blöda när de har slidsamlag första gången, men det vanligaste är att man inte blöder.</p>
    <p>För dem som blöder kan det bero på att kanten på slidöppningen är stram. Men det är vanligare att man blöder av någon annan anledning, som att man är spänd eller inte tillräckligt upphetsad.</p>
    <p>Det går inte att se på en person om den är oskuld eller inte. Inte ens en läkare eller barnmorska kan se om någon har haft sex.</p>
  </body>
</document>
