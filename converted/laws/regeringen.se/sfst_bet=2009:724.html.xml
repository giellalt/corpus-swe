<document xml:lang="swe" id="no_id"><header><title/><genre code="laws"/><author><unknown/></author><wordcount>1567</wordcount><conversion_status type="standard"/><availability><license type="standard"/></availability><multilingual/><origFileName>http://rkrattsbaser.gov.se/sfst?bet=2009:724</origFileName><parallel_text xml:lang="fin" location="lag-om-nationella-minoriter-och-minoritetssprak-2009724-pa-finska.pdf"/><parallel_text xml:lang="fit" location="lag-om-nationella-minoriteter-och-minoritetssprak-sfs-2009724-pa-meankieli.pdf"/><parallel_text xml:lang="sma" location="lag-om-nationella-minoriteter-och-minoritetssprak-sfs-2009724-pa-sydsamiska.pdf"/><parallel_text xml:lang="sme" location="lag-om-nationella-minoriter-och-minoritetssprak-sfs-2009724-pa-nordsamiska.pdf"/><parallel_text xml:lang="smj" location="lag-om-nationella-minoriteter-och-minoritetssprak-sfs-2009724-pa-lulesamiska.pdf"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Regeringskansliets rättsdatabaser</p>
<p xml:lang="deu">Stäng</p>
<p xml:lang="dan">Tillgänglighetsredogörelse</p>
<p type="title">Regeringskansliets rättsdatabaser</p>
<p>Regeringskansliets rättsdatabaser innehåller lagar, förordningar,&#13;                         kommittédirektiv och kommittéregistret.</p>
<p>Författningsregister</p>
<p>Författningar fulltext</p>
<p xml:lang="smn">Kommittédirektiv</p>
<p xml:lang="fkv">Kommittéregistret</p>
<p xml:lang="rmn">Om</p>
<p xml:lang="pol">Post</p>
<p xml:lang="vep"><em type="bold">1 </em></p>
<p xml:lang="nob">av</p>
<p xml:lang="vep"><em type="bold">1 </em></p>
<p>träffar</p>
<p xml:lang="fin">Sökresultat</p>
<p>Föregående</p>
<p xml:lang="vep">·</p>
<p xml:lang="fkv">Nästa</p>
<p xml:lang="nob">SFS-nummer ·&#13;                     2009:724 ·</p>
<p>Visa register</p>
<p>Lag (2009:724) om nationella minoriteter och minoritetsspråk</p>
<p xml:lang="fra">Departement:</p>
<p xml:lang="nno">Kulturdepartementet</p>
<p xml:lang="est">Utfärdad:</p>
<p xml:lang="vep">2009-06-11</p>
<p>Ändring införd:</p>
<p xml:lang="smj">t.o.m. SFS 2019:938</p>
<p xml:lang="deu">Ikraft:</p>
<p xml:lang="vep">2010-01-01</p>
<p>Allmänna bestämmelser&#13; &#13; 1 § Denna lag innehåller bestämmelser om nationella &#13; minoriteter, nationella minoritetsspråk, förvaltningsområden &#13; och rätten att använda minoritetsspråk hos &#13; förvaltningsmyndigheter och domstolar samt bestämmelser om &#13; äldreomsorg. Lagen innehåller också bestämmelser om &#13; uppföljning av tillämpningen av lagen. Lag (2018:1367).&#13; &#13; 2 § Nationella minoriteter är judar, romer, samer,&#13; sverigefinnar och tornedalingar i enlighet med Sveriges&#13; åtaganden enligt Europarådets ramkonvention om skydd för&#13; nationella minoriteter (SÖ 2000:2) och den europeiska stadgan&#13; om landsdels- eller minoritetsspråk (SÖ 2000:3).&#13; &#13; I språklagen (2009:600) anges att de nationella&#13; minoritetsspråken är finska, jiddisch, meänkieli, romani chib&#13; och samiska.&#13; &#13; 3 § Kommuner och regioner ska informera de nationella &#13; minoriteterna om deras rättigheter och det allmännas ansvar &#13; enligt denna lag och de föreskrifter som denna lag hänvisar &#13; till. Detsamma gäller statliga förvaltningsmyndigheter vars &#13; verksamhet är av betydelse för de nationella minoriteterna &#13; eller minoritetsspråken. Lag (2019:938).&#13; &#13; 4 § I språklagen (2009:600) anges att det allmänna har ett&#13; särskilt ansvar för att skydda och främja de nationella&#13; minoritetsspråken.&#13; &#13; Det allmänna ska även i övrigt främja de nationella&#13; minoriteternas möjligheter att behålla och utveckla sin&#13; kultur i Sverige. Barns utveckling av en kulturell identitet&#13; och användning av det egna minoritetsspråket ska främjas&#13; särskilt.&#13; &#13; 5 § Förvaltningsmyndigheter ska ge de nationella &#13; minoriteterna möjlighet till inflytande i frågor som berör &#13; dem och så långt det är möjligt samråda med minoriteterna i &#13; sådana frågor.&#13; &#13; Samråd enligt första stycket ska ske genom att &#13; förvaltningsmyndigheten för en strukturerad dialog med de &#13; nationella minoriteterna i syfte att kunna beakta deras &#13; synpunkter och behov i myndighetens beslutsfattande.&#13; Lag (2018:1367).&#13; &#13; 5 a § Förvaltningsmyndigheter ska särskilt främja barns &#13; och ungas möjligheter till inflytande och samråd i frågor som &#13; berör dem och anpassa formerna för detta till deras &#13; förutsättningar. Lag (2018:1367).&#13; &#13; 5 b § Kommuner och regioner ska anta mål och riktlinjer för &#13; sitt minoritetspolitiska arbete.&#13; &#13; Uppgifter om mål och riktlinjer som har antagits enligt första &#13; stycket ska på begäran lämnas till den myndighet som har &#13; uppföljningsansvar enligt 20 §. Lag (2019:938).&#13; &#13; Förvaltningsområden&#13; &#13; 6 § Med förvaltningsområdet för finska avses kommunerna&#13; Botkyrka, Eskilstuna, Gällivare, Hallstahammar, Haninge,&#13; Haparanda, Huddinge, Håbo, Kiruna, Köping, Pajala, Sigtuna,&#13; Solna, Stockholm, Södertälje, Tierp, Upplands Väsby,&#13; Upplands-Bro, Uppsala, Älvkarleby, Österåker, Östhammar och&#13; Övertorneå.&#13; &#13; Med förvaltningsområdet för meänkieli avses kommunerna&#13; Gällivare, Haparanda, Kiruna, Pajala och Övertorneå.&#13; &#13; Med förvaltningsområdet för samiska avses kommunerna&#13; Arjeplog, Arvidsjaur, Berg, Gällivare, Härjedalen, Jokkmokk,&#13; Kiruna, Lycksele, Malå, Sorsele, Storuman, Strömsund, Umeå,&#13; Vilhelmina, Åre, Älvdalen och Östersund.&#13; &#13; 7 § Andra kommuner än de som anges i 6 § kan efter ansökan &#13; få ingå i förvaltningsområdet för finska, meänkieli eller &#13; samiska. Beslut att en kommun ska få ingå i ett &#13; förvaltningsområde fattas av regeringen.&#13; &#13; En kommun som ingår i ett förvaltningsområde efter beslut av &#13; regeringen kan ansöka hos regeringen om utträde ur &#13; förvaltningsområdet. Regeringen får besluta om utträde endast &#13; om det finns synnerliga skäl.&#13; &#13; Regeringen får meddela föreskrifter om anslutning till och &#13; utträde ur ett förvaltningsområde. Lag (2018:1367).&#13; &#13; Rätten att använda finska, meänkieli och samiska hos&#13; myndigheter&#13; &#13; 8 § Enskilda har rätt att använda finska, meänkieli&#13; respektive samiska vid sina muntliga och skriftliga kontakter&#13; med en förvaltningsmyndighet vars geografiska&#13; verksamhetsområde helt eller delvis sammanfaller med&#13; minoritetsspråkets förvaltningsområde. Detta gäller i ärenden&#13; i vilka den enskilde är part eller ställföreträdare för part,&#13; om ärendet har anknytning till förvaltningsområdet.&#13; &#13; Om den enskilde använder finska, meänkieli eller samiska i&#13; ett sådant ärende, är myndigheten skyldig att ge muntligt&#13; svar på samma språk. Enskilda som saknar juridiskt biträde&#13; har dessutom rätt att på begäran få en skriftlig översättning&#13; av beslut och beslutsmotivering i ärendet på finska,&#13; meänkieli respektive samiska.&#13; &#13; Myndigheten ska även i övrigt sträva efter att bemöta de&#13; enskilda på dessa språk.&#13; &#13; 9 § Utanför ett förvaltningsområde har enskilda rätt att&#13; använda finska, meänkieli respektive samiska vid muntliga och&#13; skriftliga kontakter i förvaltningsmyndigheters ärenden i&#13; vilka den enskilde är part eller ställföreträdare för part,&#13; om ärendet kan handläggas av personal som behärskar&#13; minoritetsspråket.&#13; &#13; 10 § Enskilda har alltid rätt att använda finska, &#13; meänkieli och samiska vid sina skriftliga kontakter med &#13; Riksdagens ombudsmän och Diskrimineringsombudsmannen. &#13; Detsamma gäller vid enskildas skriftliga kontakter med &#13; Justitiekanslern, Försäkringskassan, Skatteverket och &#13; Arbetsförmedlingen i ärenden i vilka den enskilde är part &#13; eller ställföreträdare för part. Lag (2018:1367).&#13; &#13; 11 § Förvaltningsmyndigheter ska verka för att det finns&#13; tillgång till personal med kunskaper i finska, meänkieli&#13; respektive samiska där detta behövs i enskildas kontakter med&#13; myndigheten.&#13; &#13; 12 § Förvaltningsmyndigheter får bestämma särskilda tider och&#13; särskild plats för att ta emot besök av enskilda som talar&#13; finska, meänkieli respektive samiska, samt ha särskilda&#13; telefontider.&#13; &#13; Rätten att använda finska, meänkieli och samiska hos&#13; domstolar&#13; &#13; 13 § Den som är part eller ställföreträdare för part i ett&#13; mål eller ett ärende hos en förvaltningsrätt, tingsrätt,&#13; mark- och miljödomstol eller sjörättsdomstol med en domkrets&#13; som helt eller delvis sammanfaller med kommunerna Gällivare,&#13; Haparanda, Kiruna, Pajala och Övertorneå har rätt att använda&#13; finska eller meänkieli under målets eller ärendets&#13; handläggning, om målet eller ärendet har anknytning till&#13; någon av dessa kommuner. Detsamma gäller samiska hos en sådan&#13; domstol med en domkrets som helt eller delvis sammanfaller&#13; med kommunerna Arjeplog, Gällivare, Jokkmokk eller Kiruna, om&#13; målet eller ärendet har anknytning till någon av dessa&#13; kommuner.&#13; &#13; Rätten att använda finska, meänkieli respektive samiska&#13; omfattar också de domstolar dit en dom eller ett beslut i ett&#13; mål eller ärende som avses i första stycket överklagas.&#13; Lag (2010:943).&#13; &#13; 14 § Rätten att använda finska, meänkieli eller samiska i mål&#13; eller ärenden hos domstolar enligt 13 § omfattar rätt att ge&#13; in handlingar och skriftlig bevisning på detta språk, rätt&#13; att få de handlingar som hör till målet eller ärendet&#13; muntligen översatta till detta språk och rätt att vid muntlig&#13; förhandling inför domstolen tala detta språk. Domstolen ska&#13; översätta handlingar och skriftlig bevisning till svenska, om&#13; det inte är uppenbart onödigt.&#13; &#13; Även i övrigt ska domstolen sträva efter att använda&#13; minoritetsspråket i sina kontakter med parten eller dennes&#13; ställföreträdare.&#13; &#13; I alla mål och ärenden som omfattas av rätten att använda&#13; finska, meänkieli eller samiska hos domstolar enligt 13 § har&#13; en part eller ställföreträdare för part som saknar juridiskt&#13; biträde rätt att på begäran få domslut och domskäl eller&#13; beslut och beslutsmotivering skriftligen översatta till detta&#13; språk.&#13; &#13; 15 § Den som vill använda finska, meänkieli eller samiska&#13; under ett måls eller ett ärendes handläggning i domstol&#13; enligt 13 § ska begära detta i samband med att målet eller&#13; ärendet inleds eller första gången parten ska yttra sig i&#13; målet eller ärendet.&#13; &#13; En begäran om att få en översättning enligt 14 § tredje&#13; stycket ska framställas inom en vecka från det att domen&#13; eller beslutet meddelats, om en sådan begäran inte har&#13; framställts tidigare under handläggningen av målet eller&#13; ärendet.&#13; &#13; Om en begäran om att använda minoritetsspråk eller om att få&#13; en översättning framställs senare än vad som anges i första&#13; och andra styckena får den avslås. En sådan begäran får även&#13; avslås om det är uppenbart att den har ett otillbörligt&#13; syfte.&#13; &#13; 16 § Om en part eller ställföreträdare för part har rätt att&#13; använda finska, meänkieli eller samiska i rättegång, ska tolk&#13; anlitas i enlighet med bestämmelserna i 5 kap. 6-8 §§ och 33&#13; kap. 9 § rättegångsbalken och 50-52 §§&#13; förvaltningsprocesslagen (1971:291).&#13; &#13; Finska, meänkieli och samiska i förskola, viss annan pedagogisk&#13; verksamhet och äldreomsorg&#13; &#13; 17 § Rätten för enskilda att i vissa fall erbjudas &#13; förskola och viss annan pedagogisk verksamhet på finska, &#13; meänkieli eller samiska regleras i 8 kap. 12 a § och 25 kap. &#13; 5 a § skollagen (2010:800). Lag (2018:1367).&#13; &#13; 18 § En kommun som ingår i ett förvaltningsområde ska &#13; erbjuda den som begär det möjlighet att få hela eller en &#13; väsentlig del av den service och omvårdnad som erbjuds inom &#13; ramen för äldreomsorgen av personal som behärskar finska, &#13; meänkieli respektive samiska. Lag (2018:1367).&#13; &#13; 18 a § En kommun som inte ingår i något förvaltningsområde &#13; ska erbjuda den som begär det möjlighet att få hela eller en &#13; väsentlig del av den service och omvårdnad som erbjuds inom &#13; ramen för äldreomsorgen av personal som behärskar finska, &#13; jiddisch, meänkieli, romani chib eller samiska, om kommunen &#13; har tillgång till personal med sådana språkkunskaper. &#13; Detsamma gäller för en kommun som ingår i ett &#13; förvaltningsområde för ett visst språk vad gäller övriga &#13; språk. Lag (2018:1367).&#13; &#13; 18 b § Kommunen ska inom ramen för sådan omsorg som &#13; erbjuds enligt 18 och 18 a §§ beakta de äldres behov av att &#13; upprätthålla sin kulturella identitet. Lag (2018:1367).&#13; &#13; 18 c § Kommunen ska informera den som ansöker om bistånd &#13; inom ramen för äldreomsorgen om möjligheterna till sådan &#13; service och omvårdnad som anges i 18 och 18 a §§.&#13; Lag (2018:1367).&#13; &#13; Undantag&#13; &#13; 19 § Om det finns särskilda skäl får regeringen meddela &#13; föreskrifter om att en viss myndighet som lyder under &#13; regeringen ska undantas från tillämpningen av 8 §. Motsvarande &#13; gäller efter regeringens bemyndigande för region och kommun i &#13; fråga om kommunala myndigheter. Lag (2019:938).&#13; &#13; Uppföljning m.m.&#13; &#13; 20 § Förvaltningsmyndigheters tillämpning av denna lag ska&#13; följas upp. Regeringen meddelar föreskrifter om vilken eller&#13; vilka myndigheter som ska ansvara för uppföljningen. Detta&#13; uppföljningsansvar innebär ingen inskränkning i det&#13; tillsynsansvar som vilar på andra myndigheter.&#13; &#13; 21 § En myndighet med uppföljningsansvar ska dessutom genom&#13; rådgivning, information och liknande verksamhet bistå andra&#13; förvaltningsmyndigheter vid tillämpningen av lagen.</p>
<p xml:lang="fin">Sökresultat</p>
<p>Föregående</p>
<p xml:lang="vep">·</p>
<p xml:lang="fkv">Nästa</p>
</body></document>
